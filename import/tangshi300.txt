[{"t":"行宫","d":"唐代","a":"元稹","c":"寥落古行宫，宫花寂寞红。\n白头宫女在，闲坐说玄宗。"},{"t":"登鹳雀楼","d":"唐代","a":"王之涣","c":"白日依山尽，黄河入海流。\n欲穷千里目，更上一层楼。"},{"t":"新嫁娘词","d":"唐代","a":"王建","c":"三日入厨下，洗手作羹汤。\n未谙姑食性，先遣小姑尝。"},{"t":"相思","d":"唐代","a":"王维","c":"红豆生南国，春来发几枝。\n愿君多采撷，此物最相思。"},{"t":"杂诗三首·其二","d":"唐代","a":"王维","c":"君自故乡来，应知故乡事。\n来日绮窗前，寒梅著花未？"},{"t":"鹿柴","d":"唐代","a":"王维","c":"空山不见人，但闻人语响。\n返景入深林，复照青苔上。"},{"t":"竹里馆","d":"唐代","a":"王维","c":"独坐幽篁里，弹琴复长啸。\n深林人不知，明月来相照。"},{"t":"送别 / 山中送别","d":"唐代","a":"王维","c":"山中相送罢，日暮掩柴扉。\n春草明年绿，王孙归不归？(明年 一作：年年)"},{"t":"问刘十九","d":"唐代","a":"白居易","c":"绿蚁新醅酒，红泥小火炉。\n晚来天欲雪，能饮一杯无？"},{"t":"哥舒歌","d":"唐代","a":"西鄙人","c":"北斗七星高，哥舒夜带刀。\n至今窥牧马，不敢过临洮。"},{"t":"静夜思","d":"唐代","a":"李白","c":"床前明月光，疑是地上霜。\n举头望明月，低头思故乡。"},{"t":"怨情","d":"唐代","a":"李白","c":"美人卷珠帘，深坐颦蛾眉。(颦 一作：蹙)\n但见泪痕湿，不知心恨谁。"},{"t":"乐游原 / 登乐游原","d":"唐代","a":"李商隐","c":"向晚意不适，驱车登古原。\n夕阳无限好，只是近黄昏。"},{"t":"听筝 / 鸣筝","d":"唐代","a":"李端","c":"鸣筝金粟柱，素手玉房前。\n欲得周郎顾，时时误拂弦。"},{"t":"渡汉江","d":"唐代","a":"宋之问","c":"岭外音书断，经冬复历春。\n近乡情更怯，不敢问来人。"},{"t":"八阵图","d":"唐代","a":"杜甫","c":"功盖三分国，名成八阵图。（名成 一作：名高）\n江流石不转，遗恨失吞吴。"},{"t":"宿建德江","d":"唐代","a":"孟浩然","c":"移舟泊烟渚，日暮客愁新。\n野旷天低树，江清月近人。"},{"t":"春晓","d":"唐代","a":"孟浩然","c":"春眠不觉晓，处处闻啼鸟。\n夜来风雨声，花落知多少。"},{"t":"春怨 / 伊州歌","d":"唐代","a":"金昌绪","c":"打起黄莺儿，莫教枝上啼。\n啼时惊妾梦，不得到辽西。"},{"t":"江雪","d":"唐代","a":"柳宗元","c":"千山鸟飞绝，万径人踪灭。\n孤舟蓑笠翁，独钓寒江雪。"},{"t":"秋夜寄邱员外 / 秋夜寄丘二十二员外","d":"唐代","a":"韦应物","c":"怀君属秋夜，散步咏凉天。\n空山松子落，幽人应未眠。"},{"t":"终南望余雪 / 终南望残雪","d":"唐代","a":"祖咏","c":"终南阴岭秀，积雪浮云端。\n林表明霁色，城中增暮寒。"},{"t":"宫词二首·其一","d":"唐代","a":"张祜","c":"故国三千里，深宫二十年。\n一声何满子，双泪落君前。"},{"t":"寻隐者不遇 / 孙革访羊尊师诗","d":"唐代","a":"贾岛","c":"松下问童子，言师采药去。\n只在此山中，云深不知处。"},{"t":"崔九欲往南山马上口号与别 / 留别王维 / 送崔九","d":"唐代","a":"裴迪","c":"归山深浅去，须尽丘壑美。\n莫学武陵人，暂游桃源里。"},{"t":"送灵澈上人","d":"唐代","a":"刘长卿","c":"苍苍竹林寺，杳杳钟声晚。\n荷笠带斜阳，青山独归远。(斜阳 一作：夕阳)"},{"t":"听弹琴","d":"唐代","a":"刘长卿","c":"泠泠七弦上，静听松风寒。(七弦 一作：七丝)\n古调虽自爱，今人多不弹。"},{"t":"送方外上人 / 送上人","d":"唐代","a":"刘长卿","c":"孤云将野鹤，岂向人间住。\n莫买沃洲山，时人已知处。"},{"t":"玉台体","d":"唐代","a":"权德舆","c":"昨夜裙带解，今朝蟢子飞。\n铅华不可弃，莫是藁砧归。"},{"t":"芙蓉楼送辛渐","d":"唐代","a":"王昌龄","c":"寒雨连江夜入吴，平明送客楚山孤。\n洛阳亲友如相问，一片冰心在玉壶。"},{"t":"闺怨","d":"唐代","a":"王昌龄","c":"闺中少妇不知愁，春日凝妆上翠楼。(不知 一作：不曾)\n忽见陌头杨柳色，悔教夫婿觅封侯。"},{"t":"春宫曲","d":"唐代","a":"王昌龄","c":"昨夜风开露井桃，未央前殿月轮高。 \n平阳歌舞新承宠，帘外春寒赐锦袍。"},{"t":"九月九日忆山东兄弟","d":"唐代","a":"王维","c":"独在异乡为异客，每逢佳节倍思亲。\n遥知兄弟登高处，遍插茱萸少一人。"},{"t":"凉州词","d":"唐代","a":"王翰","c":"葡萄美酒夜光杯，欲饮琵琶马上催。\n醉卧沙场君莫笑，古来征战几人回？"},{"t":"后宫词","d":"唐代","a":"白居易","c":"泪湿罗巾梦不成，夜深前殿按歌声。 \n红颜未老恩先断，斜倚薰笼坐到明。"},{"t":"宫词 / 宫中词","d":"唐代","a":"朱庆馀","c":"寂寂花时闭院门，美人相并立琼轩。 \n含情欲说宫中事，鹦鹉前头不敢言。"},{"t":"近试上张籍水部 / 近试上张水部 / 闺意献张水部","d":"唐代","a":"朱庆馀","c":"洞房昨夜停红烛，待晓堂前拜舅姑。 \n妆罢低声问夫婿，画眉深浅入时无。"},{"t":"逢入京使","d":"唐代","a":"岑参","c":"故园东望路漫漫，双袖龙钟泪不干。 \n马上相逢无纸笔，凭君传语报平安。"},{"t":"黄鹤楼送孟浩然之广陵","d":"唐代","a":"李白","c":"故人西辞黄鹤楼，烟花三月下扬州。\n孤帆远影碧空尽，唯见长江天际流。 (唯 通：惟)"},{"t":"早发白帝城 / 白帝下江陵","d":"唐代","a":"李白","c":"朝辞白帝彩云间，千里江陵一日还。\n两岸猿声啼不住，轻舟已过万重山。"},{"t":"夜上受降城闻笛","d":"唐代","a":"李益","c":"回乐烽前沙似雪，受降城外月如霜。(回乐烽 一作：回乐峰）\n不知何处吹芦管，一夜征人尽望乡。"},{"t":"贾生","d":"唐代","a":"李商隐","c":"宣室求贤访逐臣，贾生才调更无伦。\n可怜夜半虚前席，不问苍生问鬼神。"},{"t":"隋宫","d":"唐代","a":"李商隐","c":"乘兴南游不戒严，九重谁省谏书函。 \n春风举国裁宫锦，半作障泥半作帆。"},{"t":"瑶池","d":"唐代","a":"李商隐","c":"瑶池阿母绮窗开，黄竹歌声动地哀。 \n八骏日行三万里，穆王何事不重来。"},{"t":"嫦娥","d":"唐代","a":"李商隐","c":"云母屏风烛影深，长河渐落晓星沉。\n嫦娥应悔偷灵药，碧海青天夜夜心。"},{"t":"夜雨寄北","d":"唐代","a":"李商隐","c":"君问归期未有期，巴山夜雨涨秋池。 \n何当共剪西窗烛，却话巴山夜雨时。"},{"t":"寄令狐郎中","d":"唐代","a":"李商隐","c":"嵩云秦树久离居，双鲤迢迢一纸书。 \n休问梁园旧宾客，茂陵秋雨病相如。"},{"t":"为有","d":"唐代","a":"李商隐","c":"为有云屏无限娇，凤城寒尽怕春宵。 \n无端嫁得金龟婿，辜负香衾事早朝。"},{"t":"江南逢李龟年","d":"唐代","a":"杜甫","c":"岐王宅里寻常见，崔九堂前几度闻。\n正是江南好风景，落花时节又逢君。"},{"t":"赠别二首·其一","d":"唐代","a":"杜牧","c":"娉娉袅袅十三余，豆蔻梢头二月初。\n春风十里扬州路，卷上珠帘总不如。"},{"t":"赠别二首·其二","d":"唐代","a":"杜牧","c":"多情却似总无情，唯觉樽前笑不成。\n蜡烛有心还惜别，替人垂泪到天明。"},{"t":"金谷园","d":"唐代","a":"杜牧","c":"繁华事散逐香尘，流水无情草自春。\n日暮东风怨啼鸟，落花犹似坠楼人。"},{"t":"寄扬州韩绰判官","d":"唐代","a":"杜牧","c":"青山隐隐水迢迢，秋尽江南草未凋。\n二十四桥明月夜，玉人何处教吹箫？"},{"t":"遣怀","d":"唐代","a":"杜牧","c":"落魄江南载酒行，楚腰纤细掌中轻。(江南 一作：江湖；纤细 一作：肠断)\n十年一觉扬州梦，赢得青楼薄幸名。"},{"t":"秋夕","d":"唐代","a":"杜牧","c":"银烛秋光冷画屏，轻罗小扇扑流萤。\n天阶夜色凉如水，卧看牵牛织女星。(天阶 一作：天街；卧看 一作：坐看)"},{"t":"将赴吴兴登乐游原一绝","d":"唐代","a":"杜牧","c":"清时有味是无能，闲爱孤云静爱僧。 \n欲把一麾江海去，乐游原上望昭陵。"},{"t":"赤壁","d":"唐代","a":"杜牧","c":"折戟沉沙铁未销，自将磨洗认前朝。\n东风不与周郎便，铜雀春深锁二乔。"},{"t":"泊秦淮","d":"唐代","a":"杜牧","c":"烟笼寒水月笼沙，夜泊秦淮近酒家。\n商女不知亡国恨，隔江犹唱后庭花。"},{"t":"征人怨 / 征怨","d":"唐代","a":"柳中庸","c":"岁岁金河复玉关，朝朝马策与刀环。 \n三春白雪归青冢，万里黄河绕黑山。"},{"t":"金陵图","d":"唐代","a":"韦庄","c":"谁谓伤心画不成，画人心逐世人情。 \n君看六幅南朝事，老木寒云满故城。"},{"t":"滁州西涧","d":"唐代","a":"韦应物","c":"独怜幽草涧边生，上有黄鹂深树鸣。 \n春潮带雨晚来急，野渡无人舟自横。"},{"t":"桃花溪","d":"唐代","a":"张旭","c":"隐隐飞桥隔野烟，石矶西畔问渔船。 \n桃花尽日随流水，洞在清溪何处边。"},{"t":"寄人","d":"唐代","a":"张泌","c":"别梦依依到谢家，小廊回合曲阑斜。\n多情只有春庭月，犹为离人照落花。"},{"t":"题金陵渡","d":"唐代","a":"张祜","c":"金陵津渡小山楼，一宿行人自可愁。 \n潮落夜江斜月里，两三星火是瓜洲。"},{"t":"赠内人","d":"唐代","a":"张祜","c":"禁门宫树月痕过，媚眼惟看宿鹭窠。\n斜拔玉钗灯影畔，剔开红焰救飞蛾。"},{"t":"集灵台·其一","d":"唐代","a":"张祜","c":"日光斜照集灵台，红树花迎晓露开。 \n昨夜上皇新授箓，太真含笑入帘来。"},{"t":"集灵台·其二","d":"唐代","a":"张祜","c":"虢国夫人承主恩，平明骑马入宫门。\n却嫌脂粉污颜色，淡扫蛾眉朝至尊。"},{"t":"枫桥夜泊","d":"唐代","a":"张继","c":"月落乌啼霜满天，江枫渔火对愁眠。\n姑苏城外寒山寺，夜半钟声到客船。"},{"t":"陇西行四首·其二","d":"唐代","a":"陈陶","c":"誓扫匈奴不顾身，五千貂锦丧胡尘。\n可怜无定河边骨，犹是春闺梦里人！(春闺 一作：深闺)"},{"t":"杂诗","d":"唐代","a":"佚名","c":"近寒食雨草萋萋，著麦苗风柳映堤。\n等是有家归未得，杜鹃休向耳边啼。"},{"t":"回乡偶书","d":"唐代","a":"贺知章","c":"少小离家老大回，乡音无改鬓毛衰。\n儿童相见不相识，笑问客从何处来。"},{"t":"瑶瑟怨","d":"唐代","a":"温庭筠","c":"冰簟银床梦不成，碧天如水夜云轻。 \n雁声远过潇湘去，十二楼中月自明。"},{"t":"月夜 / 夜月","d":"唐代","a":"刘方平","c":"更深月色半人家，北斗阑干南斗斜。 \n今夜偏知春气暖，虫声新透绿窗纱。"},{"t":"春怨","d":"唐代","a":"刘方平","c":"纱窗日落渐黄昏，金屋无人见泪痕。 \n寂寞空庭春欲晚，梨花满地不开门。"},{"t":"乌衣巷","d":"唐代","a":"刘禹锡","c":"朱雀桥边野草花，乌衣巷口夕阳斜。 \n旧时王谢堂前燕，飞入寻常百姓家。"},{"t":"和乐天春词","d":"唐代","a":"刘禹锡","c":"新妆宜面下朱楼，深锁春光一院愁。 \n行到中庭数花朵，蜻蜓飞上玉搔头。"},{"t":"马嵬坡","d":"唐代","a":"郑畋","c":"玄宗回马杨妃死，云雨难忘日月新。\n终是圣明天子事，景阳宫井又何人。"},{"t":"寒食","d":"唐代","a":"韩翃","c":"春城无处不飞花，寒食东风御柳斜。 \n日暮汉宫传蜡烛，轻烟散入五侯家。"},{"t":"已凉","d":"唐代","a":"韩偓","c":"碧阑干外绣帘垂，猩色屏风画折枝。 \n八尺龙须方锦褥，已凉天气未寒时。"},{"t":"宫词","d":"唐代","a":"顾况","c":"长乐宫连上苑春，玉楼金殿艳歌新。 \n君门一入无由出，唯有宫莺得见人。"},{"t":"送杜少府之任蜀州 / 送杜少府之任蜀川","d":"唐代","a":"王勃","c":"城阙辅三秦，风烟望五津。\n与君离别意，同是宦游人。\n海内存知己，天涯若比邻。\n无为在歧路，儿女共沾巾。"},{"t":"送梓州李使君","d":"唐代","a":"王维","c":"万壑树参天，千山响杜鹃。\n山中一夜雨，树杪百重泉。\n汉女输橦布，巴人讼芋田。\n文翁翻教授，不敢倚先贤。"},{"t":"汉江临泛 / 汉江临眺","d":"唐代","a":"王维","c":"楚塞三湘接，荆门九派通。\n江流天地外，山色有无中。\n郡邑浮前浦，波澜动远空。\n襄阳好风日，留醉与山翁。"},{"t":"终南别业","d":"唐代","a":"王维","c":"中岁颇好道，晚家南山陲。\n兴来每独往，胜事空自知。\n行到水穷处，坐看云起时。\n偶然值林叟，谈笑无还期。"},{"t":"终南山","d":"唐代","a":"王维","c":"太乙近天都，连山接海隅。\n白云回望合，青霭入看无。\n分野中峰变，阴晴众壑殊。\n欲投人处宿，隔水问樵夫。"},{"t":"酬张少府","d":"唐代","a":"王维","c":"晚年唯好静，万事不关心。\n自顾无长策，空知返旧林。\n松风吹解带，山月照弹琴。\n君问穷通理，渔歌入浦深。"},{"t":"过香积寺","d":"唐代","a":"王维","c":"不知香积寺，数里入云峰。\n古木无人径，深山何处钟。\n泉声咽危石，日色冷青松。\n薄暮空潭曲，安禅制毒龙。"},{"t":"辋川闲居赠裴秀才迪","d":"唐代","a":"王维","c":"寒山转苍翠，秋水日潺湲。\n倚杖柴门外，临风听暮蝉。\n渡头馀落日，墟里上孤烟。(馀 一作 余)\n复值接舆醉，狂歌五柳前。"},{"t":"山居秋暝","d":"唐代","a":"王维","c":"空山新雨后，天气晚来秋。\n明月松间照，清泉石上流。\n竹喧归浣女，莲动下渔舟。\n随意春芳歇，王孙自可留。"},{"t":"归嵩山作","d":"唐代","a":"王维","c":"清川带长薄，车马去闲闲。\n流水如有意，暮禽相与还。\n荒城临古渡，落日满秋山。\n迢递嵩高下，归来且闭关。"},{"t":"次北固山下","d":"唐代","a":"王湾","c":"客路青山外，行舟绿水前。(青山外 一作：青山下)\n潮平两岸阔，风正一帆悬。\n海日生残夜，江春入旧年。\n乡书何处达？归雁洛阳边。"},{"t":"云阳馆与韩绅宿别","d":"唐代","a":"司空曙","c":"故人江海别，几度隔山川。\n乍见翻疑梦，相悲各问年。\n孤灯寒照雨，深竹暗浮烟。(深竹 一作：湿竹)\n更有明朝恨，离杯惜共传。"},{"t":"喜外弟卢纶见宿","d":"唐代","a":"司空曙","c":"静夜四无邻，荒居旧业贫。\n雨中黄叶树，灯下白头人。\n以我独沉久，愧君相见频。\n平生自有分，况是蔡家亲。"},{"t":"贼平后送人北归","d":"唐代","a":"司空曙","c":"世乱同南去，时清独北还。\n他乡生白发，旧国见青山。 \n晓月过残垒，繁星宿故关。\n寒禽与衰草，处处伴愁颜。"},{"t":"草 / 赋得古原草送别","d":"唐代","a":"白居易","c":"离离原上草，一岁一枯荣。\n野火烧不尽，春风吹又生。\n远芳侵古道，晴翠接荒城。\n又送王孙去，萋萋满别情。"},{"t":"题大庾岭北驿","d":"唐代","a":"宋之问","c":"阳月南飞雁，传闻至此回。\n我行殊未已，何日复归来。\n江静潮初落，林昏瘴不开。\n明朝望乡处，应见陇头梅。"},{"t":"寄左省杜拾遗","d":"唐代","a":"岑参","c":"联步趋丹陛，分曹限紫微。\n晓随天仗入，暮惹御香归。\n白发悲花落，青云羡鸟飞。\n圣朝无阙事，自觉谏书稀。"},{"t":"听蜀僧濬弹琴 / 听蜀僧浚弹琴","d":"唐代","a":"李白","c":"蜀僧抱绿绮，西下峨眉峰。\n为我一挥手，如听万壑松。 \n客心洗流水，余响入霜钟。\n不觉碧山暮，秋云暗几重。"},{"t":"夜泊牛渚怀古","d":"唐代","a":"李白","c":"牛渚西江夜，青天无片云。\n登舟望秋月，空忆谢将军。\n余亦能高咏，斯人不可闻。\n明朝挂帆席，枫叶落纷纷。(席 一作：去)"},{"t":"赠孟浩然","d":"唐代","a":"李白","c":"吾爱孟夫子，风流天下闻。\n红颜弃轩冕，白首卧松云。 \n醉月频中圣，迷花不事君。\n高山安可仰，徒此揖清芬。"},{"t":"渡荆门送别","d":"唐代","a":"李白","c":"渡远荆门外，来从楚国游。\n山随平野尽，江入大荒流。\n月下飞天镜，云生结海楼。\n仍怜故乡水，万里送行舟。"},{"t":"送友人","d":"唐代","a":"李白","c":"青山横北郭，白水绕东城。\n此地一为别，孤蓬万里征。\n浮云游子意，落日故人情。\n挥手自兹去，萧萧班马鸣。"},{"t":"喜见外弟又言别","d":"唐代","a":"李益","c":"十年离乱后，长大一相逢。\n问姓惊初见，称名忆旧容。\n别来沧海事，语罢暮天钟。\n明日巴陵道，秋山又几重。"},{"t":"凉思","d":"唐代","a":"李商隐","c":"客去波平槛，蝉休露满枝。永怀当此节，倚立自移时。 \n北斗兼春远，南陵寓使迟。天涯占梦数，疑误有新知。"},{"t":"北青萝","d":"唐代","a":"李商隐","c":"残阳西入崦，茅屋访孤僧。\n落叶人何在，寒云路几层。 \n独敲初夜磬，闲倚一枝藤。\n世界微尘里，吾宁爱与憎。"},{"t":"蝉","d":"唐代","a":"李商隐","c":"本以高难饱，徒劳恨费声。\n五更疏欲断，一树碧无情。\n薄宦梗犹泛，故园芜已平。\n烦君最相警，我亦举家清。"},{"t":"风雨","d":"唐代","a":"李商隐","c":"凄凉宝剑篇，羁泊欲穷年。\n黄叶仍风雨，青楼自管弦。\n新知遭薄俗，旧好隔良缘。\n心断新丰酒，销愁斗几千。"},{"t":"落花","d":"唐代","a":"李商隐","c":"高阁客竟去，小园花乱飞。\n参差连曲陌，迢递送斜晖。\n肠断未忍扫，眼穿仍欲归。\n芳心向春尽，所得是沾衣。"},{"t":"登岳阳楼","d":"唐代","a":"杜甫","c":"昔闻洞庭水，今上岳阳楼。\n吴楚东南坼，乾坤日夜浮。\n亲朋无一字，老病有孤舟。\n戎马关山北，凭轩涕泗流。"},{"t":"奉济驿重送严公四韵","d":"唐代","a":"杜甫","c":"远送从此别，青山空复情。\n几时杯重把，昨夜月同行。\n列郡讴歌惜，三朝出入荣。\n江村独归处，寂寞养残生。"},{"t":"别房太尉墓","d":"唐代","a":"杜甫","c":"他乡复行役，驻马别孤坟。\n近泪无干土，低空有断云。\n对棋陪谢傅，把剑觅徐君。\n唯见林花落，莺啼送客闻。"},{"t":"旅夜书怀","d":"唐代","a":"杜甫","c":"细草微风岸，危樯独夜舟。\n星垂平野阔，月涌大江流。\n名岂文章著，官应老病休。\n飘飘何所似，天地一沙鸥。"},{"t":"至德二载甫自京金光门出间道归凤翔乾元初…有悲往事","d":"唐代","a":"杜甫","c":"此道昔归顺，西郊胡正繁。\n至今残破胆，应有未招魂。\n近侍归京邑，移官岂至尊。\n无才日衰老，驻马望千门。"},{"t":"月夜忆舍弟","d":"唐代","a":"杜甫","c":"戍鼓断人行，边秋一雁声。(边秋 一作:秋边)\n露从今夜白，月是故乡明。\n有弟皆分散，无家问死生。\n寄书长不达，况乃未休兵。"},{"t":"天末怀李白","d":"唐代","a":"杜甫","c":"凉风起天末，君子意如何。\n鸿雁几时到，江湖秋水多。\n文章憎命达，魑魅喜人过。\n应共冤魂语，投诗赠汨罗。"},{"t":"月夜","d":"唐代","a":"杜甫","c":"今夜鄜州月，闺中只独看。\n遥怜小儿女，未解忆长安。\n香雾云鬟湿，清辉玉臂寒。\n何时倚虚幌，双照泪痕干。"},{"t":"春望","d":"唐代","a":"杜甫","c":"国破山河在，城春草木深。\n感时花溅泪，恨别鸟惊心。\n烽火连三月，家书抵万金。\n白头搔更短，浑欲不胜簪。"},{"t":"春宿左省","d":"唐代","a":"杜甫","c":"花隐掖垣暮，啾啾栖鸟过。\n星临万户动，月傍九霄多。 \n不寝听金钥，因风想玉珂。\n明朝有封事，数问夜如何。"},{"t":"旅宿","d":"唐代","a":"杜牧","c":"旅馆无良伴，凝情自悄然。\n寒灯思旧事，断雁警愁眠。\n远梦归侵晓，家书到隔年。\n沧江好烟月，门系钓鱼船。"},{"t":"春宫怨","d":"唐代","a":"杜荀鹤","c":"早被婵娟误，欲妆临镜慵。承恩不在貌，教妾若为容。 \n风暖鸟声碎，日高花影重。年年越溪女，相忆采芙蓉。"},{"t":"和晋陵陆丞早春游望","d":"唐代","a":"杜审言","c":"独有宦游人，偏惊物候新。\n云霞出海曙，梅柳渡江春。\n淑气催黄鸟，晴光转绿蘋。\n忽闻歌古调，归思欲沾巾。"},{"t":"杂诗三首·其三","d":"唐代","a":"沈佺期","c":"闻道黄龙戍，频年不解兵。\n可怜闺里月，长在汉家营。\n少妇今春意，良人昨夜情。\n谁能将旗鼓，一为取龙城。"},{"t":"宿桐庐江寄广陵旧游","d":"唐代","a":"孟浩然","c":"山暝闻猿愁，沧江急夜流。(闻 一作：听)\n风鸣两岸叶，月照一孤舟。\n建德非吾土，维扬忆旧游。\n还将两行泪，遥寄海西头。"},{"t":"留别王侍御维 / 留别王维","d":"唐代","a":"孟浩然","c":"寂寂竟何待，朝朝空自归。欲寻芳草去，惜与故人违。\n当路谁相假，知音世所稀。只应守寂寞，还掩故园扉。"},{"t":"早寒江上有怀 / 早寒有怀","d":"唐代","a":"孟浩然","c":"木落雁南度，北风江上寒。\n我家襄水曲，遥隔楚云端。\n乡泪客中尽，孤帆天际看。(孤帆 一作：归帆)\n迷津欲有问，平海夕漫漫。"},{"t":"岁暮归南山 / 归故园作 / 归终南山","d":"唐代","a":"孟浩然","c":"北阙休上书，南山归敝庐。\n不才明主弃，多病故人疏。\n白发催年老，青阳逼岁除。\n永怀愁不寐，松月夜窗虚。"},{"t":"过故人庄","d":"唐代","a":"孟浩然","c":"故人具鸡黍，邀我至田家。\n绿树村边合，青山郭外斜。\n开轩面场圃，把酒话桑麻。\n待到重阳日，还来就菊花。"},{"t":"秦中感秋寄远上人 / 秦中寄远上人","d":"唐代","a":"孟浩然","c":"一丘常欲卧，三径苦无资。\n北土非吾愿，东林怀我师。\n黄金燃桂尽，壮志逐年衰。\n日夕凉风至，闻蝉但益悲。"},{"t":"望洞庭湖赠张丞相 / 临洞庭湖赠张丞相","d":"唐代","a":"孟浩然","c":"八月湖水平，涵虚混太清。\n气蒸云梦泽，波撼岳阳城。\n欲济无舟楫，端居耻圣明。\n坐观垂钓者，徒有羡鱼情。"},{"t":"与诸子登岘山 / 与诸子登岘首","d":"唐代","a":"孟浩然","c":"人事有代谢，往来成古今。\n江山留胜迹，我辈复登临。\n水落鱼梁浅，天寒梦泽深。\n羊公碑尚在，读罢泪沾襟。(尚在 一作：字在)"},{"t":"清明日宴梅道士房","d":"唐代","a":"孟浩然","c":"林卧愁春尽，搴帷览物华。\n忽逢青鸟使，邀入赤松家。\n金灶初开火，仙桃正发花。\n童颜若可驻，何惜醉流霞。"},{"t":"章台夜思","d":"唐代","a":"韦庄","c":"清瑟怨遥夜，绕弦风雨哀。\n孤灯闻楚角，残月下章台。\n芳草已云暮，故人殊未来。\n乡书不可寄，秋雁又南回。"},{"t":"淮上喜会梁川故人 / 淮上喜会梁州故人","d":"唐代","a":"韦应物","c":"江汉曾为客，相逢每醉还。\n浮云一别后，流水十年间。\n欢笑情如旧，萧疏鬓已斑。\n何因不归去？淮上有秋山。"},{"t":"赋得暮雨送李胄 / 赋得暮雨送李曹","d":"唐代","a":"韦应物","c":"楚江微雨里，建业暮钟时。\n漠漠帆来重，冥冥鸟去迟。\n海门深不见，浦树远含滋。\n相送情无限，沾襟比散丝。"},{"t":"经邹鲁祭孔子而叹之","d":"唐代","a":"李隆基","c":"夫子何为者，栖栖一代中。\n地犹鄹氏邑，宅即鲁王宫。\n叹凤嗟身否，伤麟怨道穷。\n今看两楹奠，当与梦时同。"},{"t":"灞上秋居","d":"唐代","a":"马戴","c":"灞原风雨定，晚见雁行频。\n落叶他乡树，寒灯独夜人。\n空园白露滴，孤壁野僧邻。\n寄卧郊扉久，何年致此身。"},{"t":"楚江怀古三首·其一","d":"唐代","a":"马戴","c":"露气寒光集，微阳下楚丘。猿啼洞庭树，人在木兰舟。\n广泽生明月，苍山夹乱流。云中君不见，竟夕自悲秋。"},{"t":"除夜 / 巴山道中除夜书怀","d":"唐代","a":"崔涂","c":"迢递三巴路，羁危万里身。\n乱山残雪夜，孤烛异乡人。(异乡人 一作：异乡春)\n渐与骨肉远，转于僮仆亲。\n那堪正飘泊，明日岁华新。"},{"t":"孤雁二首·其二","d":"唐代","a":"崔涂","c":"几行归塞尽，念尔独何之。\n暮雨相呼失，寒塘欲下迟。\n渚云低暗度，关月冷相随。\n未必逢矰缴，孤飞自可疑。"},{"t":"题破山寺后禅院","d":"唐代","a":"常建","c":"清晨入古寺，初日照高林。\n曲径通幽处，禅房花木深。(曲径 一作：竹径)\n山光悦鸟性，潭影空人心。\n万籁此都寂，但余钟磬音。(都寂 一作：俱寂；但余 一作：惟闻)"},{"t":"望月怀远 / 望月怀古","d":"唐代","a":"张九龄","c":"海上生明月，天涯共此时。\n情人怨遥夜，竟夕起相思。\n灭烛怜光满，披衣觉露滋。\n不堪盈手赠，还寝梦佳期。"},{"t":"书边事","d":"唐代","a":"张乔","c":"调角断清秋，征人倚戍楼。\n春风对青冢，白日落梁州。\n大漠无兵阻，穷边有客游。\n蕃情似此水，长愿向南流。"},{"t":"没蕃故人","d":"唐代","a":"张籍","c":"前年伐月支，城下没全师。\n蕃汉断消息，死生长别离。 \n无人收废帐，归马识残旗。\n欲祭疑君在，天涯哭此时。"},{"t":"秋日赴阙题潼关驿楼 / 行次潼关逢魏扶东归","d":"唐代","a":"许浑","c":"红叶晚萧萧，长亭酒一瓢。\n残云归太华，疏雨过中条。\n树色随山迥，河声入海遥。\n帝乡明日到，犹自梦渔樵。"},{"t":"早秋三首·其一","d":"唐代","a":"许浑","c":"遥夜泛清瑟，西风生翠萝。\n残萤栖玉露，早雁拂金河。\n高树晓还密，远山晴更多。\n淮南一叶下，自觉洞庭波。"},{"t":"送人东游","d":"唐代","a":"温庭筠","c":"荒戍落黄叶，浩然离故关。\n高风汉阳渡，初日郢门山。\n江上几人在，天涯孤棹还。\n何当重相见，樽酒慰离颜。"},{"t":"寻陆鸿渐不遇","d":"唐代","a":"皎然","c":"移家虽带郭，野径入桑麻。\n近种篱边菊，秋来未著花。\n扣门无犬吠，欲去问西家。\n报道山中去，归时每日斜。(归时 一作：归来)"},{"t":"寻南溪常山道人隐居 / 寻南溪常道士","d":"唐代","a":"刘长卿","c":"一路经行处，莓苔见履痕。\n白云依静渚，春草闭闲门。\n过雨看松色，随山到水源。\n溪花与禅意，相对亦忘言。"},{"t":"新年作","d":"唐代","a":"刘长卿","c":"乡心新岁切，天畔独潸然。\n老至居人下，春归在客先。\n岭猿同旦暮，江柳共风烟。\n已似长沙傅，从今又几年。"},{"t":"秋日登吴公台上寺远眺","d":"唐代","a":"刘长卿","c":"古台摇落后，秋日望乡心。(秋日 一作：秋入)\n野寺来人少，云峰隔水深。\n夕阳依旧垒，寒磬满空林。\n惆怅南朝事，长江独至今。"},{"t":"送李中丞之襄州 / 送李中丞归汉阳别业","d":"唐代","a":"刘长卿","c":"流落征南将，曾驱十万师。\n罢归无旧业，老去恋明时。\n独立三边静，轻生一剑知。\n茫茫江汉上，日暮欲何之。"},{"t":"饯别王十一南游","d":"唐代","a":"刘长卿","c":"望君烟水阔，挥手泪沾巾。\n飞鸟没何处，青山空向人。\n长江一帆远，落日五湖春。\n谁见汀洲上，相思愁白蘋。"},{"t":"蜀先主庙","d":"唐代","a":"刘禹锡","c":"天地英雄气，千秋尚凛然。\n势分三足鼎，业复五铢钱。 \n得相能开国，生儿不象贤。\n凄凉蜀故妓，来舞魏宫前。"},{"t":"阙题","d":"唐代","a":"刘昚虚","c":"道由白云尽，春与青溪长。\n时有落花至，远随流水香。\n闲门向山路，深柳读书堂。\n幽映每白日，清辉照衣裳。"},{"t":"李端公 / 送李端","d":"唐代","a":"卢纶","c":"故关衰草遍，离别自堪悲。(自堪悲 一作：正堪悲)\n路出寒云外，人归暮雪时。\n少孤为客早，多难识君迟。\n掩泪空相向，风尘何处期。(掩泪 一作：掩泣)"},{"t":"送僧归日本","d":"唐代","a":"钱起","c":"上国随缘住，来途若梦行。\n浮天沧海远，去世法舟轻。\n水月通禅寂，鱼龙听梵声。\n惟怜一灯影，万里眼中明。"},{"t":"谷口书斋寄杨补阙","d":"唐代","a":"钱起","c":"泉壑带茅茨，云霞生薜帷。\n竹怜新雨后，山爱夕阳时。\n闲鹭栖常早，秋花落更迟。\n家僮扫萝径，昨与故人期。"},{"t":"咏蝉 / 在狱咏蝉","d":"唐代","a":"骆宾王","c":"余禁所禁垣西，是法厅事也，有古槐数株焉。虽生意可知，同殷仲文之古树；而听讼斯在，即周召伯之甘棠，每至夕照低阴，秋蝉疏引，发声幽息，有切尝闻，岂人心异于曩时，将虫响悲于前听？嗟乎，声以动容，德以象贤。故洁其身也，禀君子达人之高行；蜕其皮也，有仙都羽化之灵姿。候时而来，顺阴阳之数； 应节为变，审藏用之机。有目斯开，不以道昏而昧其视；有翼自薄，不以俗厚而易其真。吟乔树之微风，韵姿天纵； 饮高秋之坠露，清畏人知。仆失路艰虞，遭时徽纆。不哀伤而自怨，未摇落而先衰。闻蟪蛄之流声，悟平反之已奏；见螳螂之抱影，怯危机之未安。感而缀诗，贻诸知己。庶情沿物应，哀弱羽之飘零； 道寄人知，悯余声之寂寞。非谓文墨，取代幽忧云尔。\n西陆蝉声唱，南冠客思深。(客思深 一作：客思侵)\n那堪玄鬓影，来对白头吟。(那堪 一作：不堪)\n露重飞难进，风多响易沉。\n无人信高洁，谁为表予心？"},{"t":"客夜与故人偶集 / 江乡故人偶集客舍","d":"唐代","a":"戴叔伦","c":"天秋月又满，城阙夜千重。\n还作江南会，翻疑梦里逢。\n风枝惊暗鹊，露草泣寒蛩。\n羁旅长堪醉，相留畏晓钟。"},{"t":"酬程延秋夜即事见赠","d":"唐代","a":"韩翃","c":"长簟迎风早，空城澹月华。\n星河秋一雁，砧杵夜千家。 \n节候看应晚，心期卧亦赊。\n向来吟秀句，不觉已鸣鸦。"},{"t":"遣悲怀三首·其一","d":"唐代","a":"元稹","c":"谢公最小偏怜女，自嫁黔娄百事乖。\n顾我无衣搜荩箧，泥他沽酒拔金钗。(荩箧 一作：画箧)\n野蔬充膳甘长藿，落叶添薪仰古槐。\n今日俸钱过十万，与君营奠复营斋。"},{"t":"遣悲怀三首·其二","d":"唐代","a":"元稹","c":"昔日戏言身后意，今朝都到眼前来。(身后意 一作：身后事)\n衣裳已施行看尽，针线犹存未忍开。\n尚想旧情怜婢仆，也曾因梦送钱财。\n诚知此恨人人有，贫贱夫妻百事哀。"},{"t":"遣悲怀三首·其三","d":"唐代","a":"元稹","c":"闲坐悲君亦自悲，百年都是几多时。\n邓攸无子寻知命，潘岳悼亡犹费词。\n同穴窅冥何所望，他生缘会更难期。\n惟将终夜长开眼，报答平生未展眉。"},{"t":"酬郭给事","d":"唐代","a":"王维","c":"洞门高阁霭馀辉，桃李阴阴柳絮飞。\n禁里疏钟官舍晚，省中啼鸟吏人稀。\n晨摇玉佩趋金殿，夕奉天书拜琐闱。\n强欲从君无那老，将因卧病解朝衣。"},{"t":"和贾舍人早朝大明宫之作","d":"唐代","a":"王维","c":"绛帻鸡人报晓筹，尚衣方进翠云裘。\n九天阊阖开宫殿，万国衣冠拜冕旒。\n日色才临仙掌动，香烟欲傍衮龙浮。\n朝罢须裁五色诏，佩声归到凤池头。"},{"t":"奉和圣制从蓬莱向兴庆阁道中留春雨中春望之作应制","d":"唐代","a":"王维","c":"渭水自萦秦塞曲，黄山旧绕汉宫斜。\n銮舆迥出千门柳，阁道回看上苑花。\n云里帝城双凤阙，雨中春树万人家。\n为乘阳气行时令，不是宸游玩物华。(玩 一作：重)"},{"t":"积雨辋川庄作 / 秋归辋川庄作","d":"唐代","a":"王维","c":"积雨空林烟火迟，蒸藜炊黍饷东菑。\n漠漠水田飞白鹭，阴阴夏木啭黄鹂。\n山中习静观朝槿，松下清斋折露葵。\n野老与人争席罢，海鸥何事更相疑。"},{"t":"望月有感","d":"唐代","a":"白居易","c":"自河南经乱，关内阻饥，兄弟离散，各在一处。因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。\n时难年荒世业空，弟兄羁旅各西东。\n田园寥落干戈后，骨肉流离道路中。\n吊影分为千里雁，辞根散作九秋蓬。\n共看明月应垂泪，一夜乡心五处同。"},{"t":"奉和中书舍人贾至早朝大明宫","d":"唐代","a":"岑参","c":"鸡鸣紫陌曙光寒，莺啭皇州春色阑。\n金阙晓钟开万户，玉阶仙仗拥千官。\n花迎剑珮星初落，柳拂旌旗露未干。\n独有凤凰池上客，阳春一曲和皆难。"},{"t":"登金陵凤凰台","d":"唐代","a":"李白","c":"凤凰台上凤凰游，凤去台空江自流。\n吴宫花草埋幽径，晋代衣冠成古丘。\n三山半落青天外，二水中分白鹭洲。(二水 一作：一水)\n总为浮云能蔽日，长安不见使人愁。"},{"t":"无题·重帏深下莫愁堂","d":"唐代","a":"李商隐","c":"重帏深下莫愁堂，卧后清宵细细长。\n神女生涯原是梦，小姑居处本无郎。\n风波不信菱枝弱，月露谁教桂叶香。\n直道相思了无益，未妨惆怅是清狂。"},{"t":"无题·凤尾香罗薄几重","d":"唐代","a":"李商隐","c":"凤尾香罗薄几重，碧文圆顶夜深缝。\n扇裁月魄羞难掩，车走雷声语未通。\n曾是寂寥金烬暗，断无消息石榴红。\n斑骓只系垂杨岸，何处西南任好风。(任 一作：待)"},{"t":"无题","d":"唐代","a":"李商隐","c":"相见时难别亦难，东风无力百花残。\n春蚕到死丝方尽，蜡炬成灰泪始干。\n晓镜但愁云鬓改，夜吟应觉月光寒。\n蓬山此去无多路，青鸟殷勤为探看。(蓬山 一作：蓬莱)"},{"t":"无题·来是空言去绝踪","d":"唐代","a":"李商隐","c":"来是空言去绝踪，月斜楼上五更钟。\n梦为远别啼难唤，书被催成墨未浓。\n蜡照半笼金翡翠，麝熏微度绣芙蓉。\n刘郎已恨蓬山远，更隔蓬山一万重！"},{"t":"无题·飒飒东风细雨来","d":"唐代","a":"李商隐","c":"飒飒东风细雨来，芙蓉塘外有轻雷。\n金蟾啮锁烧香入，玉虎牵丝汲井回。\n贾氏窥帘韩掾少，宓妃留枕魏王才。\n春心莫共花争发，一寸相思一寸灰！"},{"t":"无题·昨夜星辰昨夜风","d":"唐代","a":"李商隐","c":"昨夜星辰昨夜风，画楼西畔桂堂东。\n身无彩凤双飞翼，心有灵犀一点通。\n隔座送钩春酒暖，分曹射覆蜡灯红。\n嗟余听鼓应官去，走马兰台类转蓬。"},{"t":"春雨","d":"唐代","a":"李商隐","c":"怅卧新春白袷衣，白门寥落意多违。\n红楼隔雨相望冷，珠箔飘灯独自归。\n远路应悲春晼晚，残宵犹得梦依稀。\n玉珰缄札何由达，万里云罗一雁飞。"},{"t":"筹笔驿","d":"唐代","a":"李商隐","c":"猿鸟犹疑畏简书，风云常为护储胥。\n徒令上将挥神笔，终见降王走传车。\n管乐有才原不忝，关张无命欲何如？\n他年锦里经祠庙，梁父吟成恨有余。"},{"t":"锦瑟","d":"唐代","a":"李商隐","c":"锦瑟无端五十弦，一弦一柱思华年。\n庄生晓梦迷蝴蝶，望帝春心托杜鹃。\n沧海月明珠有泪，蓝田日暖玉生烟。\n此情可待成追忆？只是当时已惘然。"},{"t":"隋宫","d":"唐代","a":"李商隐","c":"紫泉宫殿锁烟霞，欲取芜城作帝家。\n玉玺不缘归日角，锦帆应是到天涯。\n于今腐草无萤火，终古垂杨有暮鸦。\n地下若逢陈后主，岂宜重问后庭花。"},{"t":"送魏万之京","d":"唐代","a":"李颀","c":"朝闻游子唱离歌，昨夜微霜初渡河。\n鸿雁不堪愁里听，云山况是客中过。\n关城树色催寒近，御苑砧声向晚多。(树 一作：曙)\n莫见长安行乐处，空令岁月易蹉跎。"},{"t":"咏怀古迹五首·其一","d":"唐代","a":"杜甫","c":"支离东北风尘际，漂泊西南天地间。\n三峡楼台淹日月，五溪衣服共云山。\n羯胡事主终无赖，词客哀时且未还。\n庾信平生最萧瑟，暮年诗赋动江关。"},{"t":"咏怀古迹五首·其二","d":"唐代","a":"杜甫","c":"摇落深知宋玉悲，风流儒雅亦吾师。\n怅望千秋一洒泪，萧条异代不同时。\n江山故宅空文藻，云雨荒台岂梦思。\n最是楚宫俱泯灭，舟人指点到今疑。"},{"t":"咏怀古迹五首·其三","d":"唐代","a":"杜甫","c":"群山万壑赴荆门，生长明妃尚有村。\n一去紫台连朔漠，独留青冢向黄昏。\n画图省识春风面，环珮空归夜月魂。(夜月 一作：月夜)\n千载琵琶作胡语，分明怨恨曲中论。"},{"t":"咏怀古迹五首·其四","d":"唐代","a":"杜甫","c":"蜀主窥吴幸三峡，崩年亦在永安宫。\n翠华想像空山里，玉殿虚无野寺中。\n古庙杉松巢水鹤，岁时伏腊走村翁。\n武侯祠屋常邻近，一体君臣祭祀同。"},{"t":"咏怀古迹五首·其五","d":"唐代","a":"杜甫","c":"诸葛大名垂宇宙，宗臣遗像肃清高。\n三分割据纡筹策，万古云霄一羽毛。\n伯仲之间见伊吕，指挥若定失萧曹。\n运移汉祚终难复，志决身歼军务劳。"},{"t":"宿府","d":"唐代","a":"杜甫","c":"清秋幕府井梧寒，独宿江城蜡炬残。\n永夜角声悲自语，中天月色好谁看。\n风尘荏苒音书绝，关塞萧条行路难。\n已忍伶俜十年事，强移栖息一枝安。"},{"t":"阁夜","d":"唐代","a":"杜甫","c":"岁暮阴阳催短景，天涯霜雪霁寒宵。\n五更鼓角声悲壮，三峡星河影动摇。\n野哭千家闻战伐，夷歌数处起渔樵。(千家 一作：几家)\n卧龙跃马终黄土，人事音书漫寂寥。(音书 一作：依依)"},{"t":"闻官军收河南河北","d":"唐代","a":"杜甫","c":"剑外忽传收蓟北，初闻涕泪满衣裳。\n却看妻子愁何在，漫卷诗书喜欲狂。\n白日放歌须纵酒，青春作伴好还乡。\n即从巴峡穿巫峡，便下襄阳向洛阳。"},{"t":"登高","d":"唐代","a":"杜甫","c":"风急天高猿啸哀，渚清沙白鸟飞回。\n无边落木萧萧下，不尽长江滚滚来。\n万里悲秋常作客，百年多病独登台。\n艰难苦恨繁霜鬓，潦倒新停浊酒杯。"},{"t":"登楼","d":"唐代","a":"杜甫","c":"花近高楼伤客心，万方多难此登临。\n锦江春色来天地，玉垒浮云变古今。\n北极朝廷终不改，西山寇盗莫相侵。\n可怜后主还祠庙，日暮聊为《梁甫吟》。(梁甫 一作：梁父)"},{"t":"蜀相","d":"唐代","a":"杜甫","c":"丞相祠堂何处寻？锦官城外柏森森。\n映阶碧草自春色，隔叶黄鹂空好音。\n三顾频烦天下计，两朝开济老臣心。\n出师未捷身先死，长使英雄泪满襟。"},{"t":"客至","d":"唐代","a":"杜甫","c":"舍南舍北皆春水，但见群鸥日日来。\n花径不曾缘客扫，蓬门今始为君开。\n盘飧市远无兼味，樽酒家贫只旧醅。\n肯与邻翁相对饮，隔篱呼取尽馀杯。(馀 通：余)"},{"t":"野望","d":"唐代","a":"杜甫","c":"西山白雪三城戍，南浦清江万里桥。\n海内风尘诸弟隔，天涯涕泪一身遥。\n惟将迟暮供多病，未有涓埃答圣朝。(惟 通：唯)\n跨马出郊时极目，不堪人事日萧条。"},{"t":"登柳州城楼寄漳汀封连四州刺史","d":"唐代","a":"柳宗元","c":"城上高楼接大荒，海天愁思正茫茫。\n惊风乱飐芙蓉水，密雨斜侵薜荔墙。\n岭树重遮千里目，江流曲似九回肠。\n共来百越文身地，犹自音书滞一乡。"},{"t":"春思","d":"唐代","a":"皇甫冉","c":"莺啼燕语报新年，马邑龙堆路几千。\n家住层城临汉苑，心随明月到胡天。(层城 一作：秦城)\n机中锦字论长恨，楼上花枝笑独眠。\n为问元戎窦车骑，何时返旆勒燕然。"},{"t":"寄李儋元锡","d":"唐代","a":"韦应物","c":"去年花里逢君别，今日花开又一年。(又一年 一作：已一年)\n世事茫茫难自料，春愁黯黯独成眠。\n身多疾病思田里，邑有流亡愧俸钱。\n闻道欲来相问讯，西楼望月几回圆。"},{"t":"望蓟门","d":"唐代","a":"祖咏","c":"燕台一望客心惊，笳鼓喧喧汉将营。(笳鼓 一作：箫鼓)\n万里寒光生积雪，三边曙色动危旌。\n沙场烽火连胡月，海畔云山拥蓟城。\n少小虽非投笔吏，论功还欲请长缨。"},{"t":"贫女","d":"唐代","a":"秦韬玉","c":"蓬门未识绮罗香，拟托良媒益自伤。\n谁爱风流高格调，共怜时世俭梳妆。\n敢将十指夸针巧，不把双眉斗画长。\n苦恨年年压金线，为他人作嫁衣裳。"},{"t":"送李少府贬峡中王少府贬长沙","d":"唐代","a":"高适","c":"嗟君此别意何如，驻马衔杯问谪居。\n巫峡啼猿数行泪，衡阳归雁几封书。\n青枫江上秋帆远，白帝城边古木疏。\n圣代即今多雨露，暂时分手莫踌躇。"},{"t":"九日登望仙台呈刘明府容","d":"唐代","a":"崔曙","c":"汉文皇帝有高台，此日登临曙色开。\n三晋云山皆北向，二陵风雨自东来。\n关门令尹谁能识，河上仙翁去不回。\n且欲近寻彭泽宰，陶然共醉菊花杯。"},{"t":"黄鹤楼","d":"唐代","a":"崔颢","c":"昔人已乘黄鹤去，此地空余黄鹤楼。\n黄鹤一去不复返，白云千载空悠悠。\n晴川历历汉阳树，芳草萋萋鹦鹉洲。\n日暮乡关何处是？烟波江上使人愁。"},{"t":"行经华阴","d":"唐代","a":"崔颢","c":"岧峣太华俯咸京，天外三峰削不成。\n武帝祠前云欲散，仙人掌上雨初晴。\n河山北枕秦关险，驿路西连汉畤平。\n借问路旁名利客，何如此处学长生。(何 一作：无)"},{"t":"利州南渡","d":"唐代","a":"温庭筠","c":"澹然空水对斜晖，曲岛苍茫接翠微。\n波上马嘶看棹去，柳边人歇待船归。\n数丛沙草群鸥散，万顷江田一鹭飞。\n谁解乘舟寻范蠡，五湖烟水独忘机。"},{"t":"苏武庙","d":"唐代","a":"温庭筠","c":"苏武魂销汉使前，古祠高树两茫然。\n云边雁断胡天月，陇上羊归塞草烟。\n回日楼台非甲帐，去时冠剑是丁年。\n茂陵不见封侯印，空向秋波哭逝川。"},{"t":"江州重别薛六柳八二员外","d":"唐代","a":"刘长卿","c":"生涯岂料承优诏，世事空知学醉歌。\n江上月明胡雁过，淮南木落楚山多。\n寄身且喜沧洲近，顾影无如白发何。\n今日龙钟人共弃，愧君犹遣慎风波。(弃 一作：老)"},{"t":"长沙过贾谊宅","d":"唐代","a":"刘长卿","c":"三年谪宦此栖迟，万古惟留楚客悲。\n秋草独寻人去后，寒林空见日斜时。\n汉文有道恩犹薄，湘水无情吊岂知？\n寂寂江山摇落处，怜君何事到天涯！"},{"t":"自夏口至鹦鹉洲夕望岳阳寄源中丞","d":"唐代","a":"刘长卿","c":"汀洲无浪复无烟，楚客相思益渺然。\n汉口夕阳斜渡鸟，洞庭秋水远连天。\n孤城背岭寒吹角，独树临江夜泊船。(独树 一作：独戍)\n贾谊上书忧汉室，长沙谪去古今怜。"},{"t":"西塞山怀古","d":"唐代","a":"刘禹锡","c":"王濬楼船下益州，金陵王气黯然收。\n千寻铁锁沉江底，一片降幡出石头。\n人世几回伤往事，山形依旧枕寒流。\n今逢四海为家日，故垒萧萧芦荻秋。"},{"t":"晚次鄂州","d":"唐代","a":"卢纶","c":"云开远见汉阳城，犹是孤帆一日程。\n估客昼眠知浪静，舟人夜语觉潮生。\n三湘愁鬓逢秋色，万里归心对月明。\n旧业已随征战尽，更堪江上鼓鼙声。"},{"t":"赠阙下裴舍人","d":"唐代","a":"钱起","c":"二月黄莺飞上林，春城紫禁晓阴阴。\n长乐钟声花外尽，龙池柳色雨中深。\n阳和不散穷途恨，霄汉长怀捧日心。\n献赋十年犹未遇，羞将白发对华簪。"},{"t":"宫词","d":"唐代","a":"薛逢","c":"十二楼中尽晓妆，望仙楼上望君王。\n锁衔金兽连环冷，水滴铜龙昼漏长。\n云髻罢梳还对镜，罗衣欲换更添香。\n遥窥正殿帘开处，袍袴宫人扫御床。"},{"t":"同题仙游观","d":"唐代","a":"韩翃","c":"仙台初见五城楼，风物凄凄宿雨收。\n山色遥连秦树晚，砧声近报汉宫秋。\n疏松影落空坛静，细草香闲小洞幽。\n何用别寻方外去，人间亦自有丹丘。"},{"t":"贼退示官吏","d":"唐代","a":"元结","c":"癸卯岁，西原贼入道州，焚烧杀掠，几尽而去。明年，贼又攻永破邵，不犯此州边鄙而退。岂力能制敌与？盖蒙其伤怜而已。诸使何为忍苦征敛，故作诗一篇以示官吏。\n昔岁逢太平，山林二十年。\n泉源在庭户，洞壑当门前。\n井税有常期，日晏犹得眠。\n忽然遭世变，数岁亲戎旃。\n今来典斯郡，山夷又纷然。\n城小贼不屠，人贫伤可怜。\n是以陷邻境，此州独见全。\n使臣将王命，岂不如贼焉？\n今彼征敛者，迫之如火煎。\n谁能绝人命，以作时世贤！\n思欲委符节，引竿自刺船。\n将家就鱼麦，归老江湖边。"},{"t":"同从弟南斋玩月忆山阴崔少府","d":"唐代","a":"王昌龄","c":"高卧南斋时，开帷月初吐。\n清辉澹水木，演漾在窗户。\n冉冉几盈虚，澄澄变今古。\n美人清江畔，是夜越吟苦。\n千里共如何，微风吹兰杜。"},{"t":"渭川田家","d":"唐代","a":"王维","c":"斜阳照墟落，穷巷牛羊归。(斜阳 一作：斜光)\n野老念牧童，倚杖候荆扉。\n雉雊麦苗秀，蚕眠桑叶稀。\n田夫荷锄至，相见语依依。\n即此羡闲逸，怅然吟式微。"},{"t":"西施咏","d":"唐代","a":"王维","c":"艳色天下重，西施宁久微。\n朝为越溪女，暮作吴宫妃。\n贱日岂殊众，贵来方悟稀。\n邀人傅香粉，不自著罗衣。\n君宠益娇态，君怜无是非。\n当时浣纱伴，莫得同车归。\n持谢邻家子，效颦安可希。"},{"t":"送别","d":"唐代","a":"王维","c":"下马饮君酒，问君何所之？\n君言不得意，归卧南山陲。\n但去莫复问，白云无尽时。"},{"t":"送綦毋潜落第还乡","d":"唐代","a":"王维","c":"圣代无隐者，英灵尽来归。\n遂令东山客，不得顾采薇。\n既至金门远，孰云吾道非。\n江淮度寒食，京洛缝春衣。\n置酒临长道，同心与我违。\n行当浮桂棹，未几拂荆扉。\n远树带行客，孤村当落晖。(孤村 一作：孤城)\n吾谋适不用，勿谓知音稀。"},{"t":"青溪 / 过青溪水作","d":"唐代","a":"王维","c":"言入黄花川，每逐青溪水。\n随山将万转，趣途无百里。\n声喧乱石中，色静深松里。\n漾漾泛菱荇，澄澄映葭苇。\n我心素已闲，清川澹如此。\n请留磐石上，垂钓将已矣。(磐石 一作：盘石)"},{"t":"与高适薛据同登慈恩寺浮图","d":"唐代","a":"岑参","c":"塔势如涌出，孤高耸天宫。\n登临出世界，磴道盘虚空。\n突兀压神州，峥嵘如鬼工。\n四角碍白日，七层摩苍穹。\n下窥指高鸟，俯听闻惊风。\n连山若波涛，奔凑似朝东。(凑 一作：走；似 一作：如)\n青槐夹驰道，宫馆何玲珑。(馆 一作：观)\n秋色从西来，苍然满关中。\n五陵北原上，万古青濛濛。\n净理了可悟，胜因夙所宗。\n誓将挂冠去，觉道资无穷。"},{"t":"下终南山过斛斯山人宿置酒","d":"唐代","a":"李白","c":"暮从碧山下，山月随人归。\n却顾所来径，苍苍横翠微。\n相携及田家，童稚开荆扉。\n绿竹入幽径，青萝拂行衣。\n欢言得所憩，美酒聊共挥。\n长歌吟松风，曲尽河星稀。\n我醉君复乐，陶然共忘机。"},{"t":"月下独酌四首·其一","d":"唐代","a":"李白","c":"花间一壶酒，独酌无相亲。\n举杯邀明月，对影成三人。\n月既不解饮，影徒随我身。\n暂伴月将影，行乐须及春。\n我歌月徘徊，我舞影零乱。\n醒时同交欢，醉后各分散。(同交欢 一作：相交欢)\n永结无情游，相期邈云汉。"},{"t":"春思","d":"唐代","a":"李白","c":"燕草如碧丝，秦桑低绿枝。\n当君怀归日，是妾断肠时。 \n春风不相识，何事入罗帏。"},{"t":"梦李白二首·其一","d":"唐代","a":"杜甫","c":"死别已吞声，生别常恻恻。\n江南瘴疠地，逐客无消息。\n故人入我梦，明我长相忆。\n君今在罗网，何以有羽翼？\n恐非平生魂，路远不可测。\n魂来枫林青，魂返关塞黑。\n落月满屋梁，犹疑照颜色。\n水深波浪阔，无使蛟龙得。"},{"t":"梦李白二首·其二","d":"唐代","a":"杜甫","c":"浮云终日行，游子久不至。\n三夜频梦君，情亲见君意。\n告归常局促，苦道来不易。\n江湖多风波，舟楫恐失坠。\n出门搔白首，若负平生志。\n冠盖满京华，斯人独憔悴。\n孰云网恢恢，将老身反累。\n千秋万岁名，寂寞身后事。"},{"t":"望岳","d":"唐代","a":"杜甫","c":"岱宗夫如何？齐鲁青未了。\n造化钟神秀，阴阳割昏晓。\n荡胸生曾云，决眦入归鸟。( 曾 同：层)\n会当凌绝顶，一览众山小。"},{"t":"赠卫八处士","d":"唐代","a":"杜甫","c":"人生不相见，动如参与商。\n今夕复何夕，共此灯烛光。\n少壮能几时，鬓发各已苍。\n访旧半为鬼，惊呼热中肠。\n焉知二十载，重上君子堂。\n昔别君未婚，儿女忽成行。\n怡然敬父执，问我来何方。\n问答未及已，驱儿罗酒浆。(驱儿 一作：儿女)\n夜雨剪春韭，新炊间黄粱。\n主称会面难，一举累十觞。\n十觞亦不醉，感子故意长。\n明日隔山岳，世事两茫茫。"},{"t":"佳人","d":"唐代","a":"杜甫","c":"绝代有佳人，幽居在空谷。\n自云良家子，零落依草木。\n关中昔丧乱，兄弟遭杀戮。\n官高何足论，不得收骨肉。\n世情恶衰歇，万事随转烛。\n夫婿轻薄儿，新人美如玉。\n合昏尚知时，鸳鸯不独宿。\n但见新人笑，那闻旧人哭。\n在山泉水清，出山泉水浊。\n侍婢卖珠回，牵萝补茅屋。\n摘花不插发，采柏动盈掬。\n天寒翠袖薄，日暮倚修竹。"},{"t":"秋登万山寄张五 / 九月九日岘山寄张子容","d":"唐代","a":"孟浩然","c":"北山白云里，隐者自怡悦。\n相望试登高，心随雁飞灭。(试 一作 始)\n愁因薄暮起，兴是清秋发。\n时见归村人，沙行渡头歇。\n天边树若荠，江畔洲如月。\n何当载酒来，共醉重阳节。"},{"t":"夏日南亭怀辛大","d":"唐代","a":"孟浩然","c":"山光忽西落，池月渐东上。\n散发乘夕凉，开轩卧闲敞。\n荷风送香气，竹露滴清响。\n欲取鸣琴弹，恨无知音赏。\n感此怀故人，中宵劳梦想。(中 一作：终)"},{"t":"宿业师山房期丁大不至 / 宿业师山房待丁大不至","d":"唐代","a":"孟浩然","c":"夕阳度西岭，群壑倏已暝。\n松月生夜凉，风泉满清听。\n樵人归欲尽，烟鸟栖初定。\n之子期宿来，孤琴候萝径。"},{"t":"寻西山隐者不遇","d":"唐代","a":"丘为","c":"绝顶一茅茨，直上三十里。\n扣关无僮仆，窥室唯案几。\n若非巾柴车，应是钓秋水。\n差池不相见，黾勉空仰止。\n草色新雨中，松声晚窗里。\n及兹契幽绝，自足荡心耳。\n虽无宾主意，颇得清净理。\n兴尽方下山，何必待之子。"},{"t":"晨诣超师院读禅经","d":"唐代","a":"柳宗元","c":"汲井漱寒齿，清心拂尘服。\n闲持贝叶书，步出东斋读。\n真源了无取，妄迹世所逐。\n遗言冀可冥，缮性何由熟。\n道人庭宇静，苔色连深竹。\n日出雾露馀，青松如膏沐。\n澹然离言说，悟悦心自足。"},{"t":"溪居","d":"唐代","a":"柳宗元","c":"久为簪组累，幸此南夷谪。\n闲依农圃邻，偶似山林客。 \n晓耕翻露草，夜榜响溪石。\n来往不逢人，长歌楚天碧。"},{"t":"送杨氏女","d":"唐代","a":"韦应物","c":"永日方戚戚，出行复悠悠。\n女子今有行，大江溯轻舟。\n尔辈苦无恃，抚念益慈柔。\n幼为长所育，两别泣不休。\n对此结中肠，义往难复留。\n自小阙内训，事姑贻我忧。\n赖兹托令门，任恤庶无尤。\n贫俭诚所尚，资从岂待周。\n孝恭遵妇道，容止顺其猷。\n别离在今晨，见尔当何秋。\n居闲始自遣，临感忽难收。\n归来视幼女，零泪缘缨流。"},{"t":"长安遇冯著","d":"唐代","a":"韦应物","c":"客从东方来，衣上灞陵雨。\n问客何为来，采山因买斧。\n冥冥花正开，飏飏燕新乳。\n昨别今已春，鬓丝生几缕。"},{"t":"夕次盱眙县","d":"唐代","a":"韦应物","c":"落帆逗淮镇，停舫临孤驿。浩浩风起波，冥冥日沉夕。 \n人归山郭暗，雁下芦洲白。独夜忆秦关，听钟未眠客。"},{"t":"东郊","d":"唐代","a":"韦应物","c":"吏舍跼终年，出郊旷清曙。\n杨柳散和风，青山澹吾虑。\n依丛适自憩，缘涧还复去。\n微雨霭芳原，春鸠鸣何处。\n乐幽心屡止，遵事迹犹遽。\n终罢斯结庐，慕陶直可庶。"},{"t":"郡斋雨中与诸文士燕集","d":"唐代","a":"韦应物","c":"兵卫森画戟，宴寝凝清香。\n海上风雨至，逍遥池阁凉。\n烦疴近消散，嘉宾复满堂。\n自惭居处崇，未睹斯民康。\n理会是非遣，性达形迹忘。\n鲜肥属时禁，蔬果幸见尝。\n俯饮一杯酒，仰聆金玉章。\n神欢体自轻，意欲凌风翔。\n吴中盛文史，群彦今汪洋。\n方知大藩地，岂曰财赋强。"},{"t":"初发扬子寄元大校书","d":"唐代","a":"韦应物","c":"凄凄去亲爱，泛泛入烟雾。\n归棹洛阳人，残钟广陵树。\n今朝此为别，何处还相遇。\n世事波上舟，沿洄安得住。"},{"t":"寄全椒山中道士","d":"唐代","a":"韦应物","c":"今朝郡斋冷，忽念山中客。\n涧底束荆薪，归来煮白石。\n欲持一瓢酒，远慰风雨夕。\n落叶满空山，何处寻行迹。"},{"t":"宿王昌龄隐居","d":"唐代","a":"常建","c":"清溪深不测，隐处唯孤云。\n松际露微月，清光犹为君。\n茅亭宿花影，药院滋苔纹。\n余亦谢时去，西山鸾鹤群。"},{"t":"感遇十二首·其四","d":"唐代","a":"张九龄","c":"孤鸿海上来，池潢不敢顾。\n侧见双翠鸟，巢在三珠树。\n矫矫珍木巅，得无金丸惧？\n美服患人指，高明逼神恶。\n今我游冥冥，弋者何所慕！"},{"t":"感遇十二首·其一","d":"唐代","a":"张九龄","c":"兰叶春葳蕤，桂华秋皎洁。\n欣欣此生意，自尔为佳节。\n谁知林栖者，闻风坐相悦。\n草木有本心，何求美人折！"},{"t":"感遇十二首·其二","d":"唐代","a":"张九龄","c":"幽人归独卧，滞虑洗孤清。\n持此谢高鸟，因之传远情。\n日夕怀空意，人谁感至精？\n飞沉理自隔，何所慰吾诚？"},{"t":"感遇·江南有丹橘","d":"唐代","a":"张九龄","c":"江南有丹橘，经冬犹绿林。\n岂伊地气暖？自有岁寒心。\n可以荐嘉客，奈何阻重深。\n运命唯所遇，循环不可寻。\n徒言树桃李，此木岂无阴？"},{"t":"春泛若耶溪","d":"唐代","a":"綦毋潜","c":"幽意无断绝，此去随所偶。\n晚风吹行舟，花路入溪口。\n际夜转西壑，隔山望南斗。\n潭烟飞溶溶，林月低向后。\n生事且弥漫，愿为持竿叟。"},{"t":"石鱼湖上醉歌","d":"唐代","a":"元结","c":"漫叟以公田米酿酒，因休暇，载酒于湖上，时取一醉。欢醉中，据湖岸，引臂向鱼取酒，使舫载之，遍饮坐者。意疑倚巴丘酌于君山之上，诸子环洞庭而坐，酒舫泛泛然触波涛。而往来者，乃作歌以长之。\n石鱼湖，似洞庭，夏水欲满君山青。\n山为樽，水为沼，酒徒历历坐洲岛。\n长风连日作大浪，不能废人运酒舫。\n我持长瓢坐巴丘，酌饮四坐以散愁。"},{"t":"长恨歌","d":"唐代","a":"白居易","c":"汉皇重色思倾国，御宇多年求不得。\n杨家有女初长成，养在深闺人未识。\n天生丽质难自弃，一朝选在君王侧。\n回眸一笑百媚生，六宫粉黛无颜色。\n春寒赐浴华清池，温泉水滑洗凝脂。\n侍儿扶起娇无力，始是新承恩泽时。\n云鬓花颜金步摇，芙蓉帐暖度春宵。\n春宵苦短日高起，从此君王不早朝。\n承欢侍宴无闲暇，春从春游夜专夜。\n后宫佳丽三千人，三千宠爱在一身。\n金屋妆成娇侍夜，玉楼宴罢醉和春。\n姊妹弟兄皆列土，可怜光彩生门户。\n遂令天下父母心，不重生男重生女。\n骊宫高处入青云，仙乐风飘处处闻。\n缓歌慢舞凝丝竹，尽日君王看不足。\n渔阳鼙鼓动地来，惊破《霓裳羽衣曲》。\n九重城阙烟尘生，千乘万骑西南行。\n翠华摇摇行复止，西出都门百余里。\n六军不发无奈何，宛转娥眉马前死。\n花钿委地无人收，翠翘金雀玉搔头。\n君王掩面救不得，回看血泪相和流。\n黄埃散漫风萧索，云栈萦纡登剑阁。\n峨嵋山下少人行，旌旗无光日色薄。\n蜀江水碧蜀山青，圣主朝朝暮暮情。\n行宫见月伤心色，夜雨闻铃肠断声。\n天旋日转回龙驭，到此踌躇不能去。(日转 一作：地转)\n马嵬坡下泥土中，不见玉颜空死处。\n君臣相顾尽沾衣，东望都门信马归。\n归来池苑皆依旧，太液芙蓉未央柳。\n芙蓉如面柳如眉，对此如何不泪垂？\n春风桃李花开夜，秋雨梧桐叶落时。(花开夜 一作：花开日)\n西宫南苑多秋草，落叶满阶红不扫。(南苑 一作：南内)\n梨园弟子白发新，椒房阿监青娥老。\n夕殿萤飞思悄然，孤灯挑尽未成眠。\n迟迟钟鼓初长夜，耿耿星河欲曙天。\n鸳鸯瓦冷霜华重，翡翠衾寒谁与共？\n悠悠生死别经年，魂魄不曾来入梦。\n临邛道士鸿都客，能以精诚致魂魄。\n为感君王辗转思，遂教方士殷勤觅。\n排空驭气奔如电，升天入地求之遍。\n上穷碧落下黄泉，两处茫茫皆不见。\n忽闻海上有仙山，山在虚无缥缈间。\n楼阁玲珑五云起，其中绰约多仙子。\n中有一人字太真，雪肤花貌参差是。\n金阙西厢叩玉扃，转教小玉报双成。\n闻道汉家天子使，九华帐里梦魂惊。\n揽衣推枕起徘徊，珠箔银屏迤逦开。\n云鬓半偏新睡觉，花冠不整下堂来。\n风吹仙袂飘飖举，犹似霓裳羽衣舞。(飘飖 一作：飘飘)\n玉容寂寞泪阑干，梨花一枝春带雨。(阑 通：栏)\n含情凝睇谢君王，一别音容两渺茫。\n昭阳殿里恩爱绝，蓬莱宫中日月长。\n回头下望人寰处，不见长安见尘雾。\n惟将旧物表深情，钿合金钗寄将去。\n钗留一股合一扇，钗擘黄金合分钿。\n但令心似金钿坚，天上人间会相见。(但令 一作：但教)\n临别殷勤重寄词，词中有誓两心知。\n七月七日长生殿，夜半无人私语时。\n在天愿作比翼鸟，在地愿为连理枝。\n天长地久有时尽，此恨绵绵无绝期。"},{"t":"琵琶行并序 / 琵琶引","d":"唐代","a":"白居易","c":"元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。\n浔阳江头夜送客，枫叶荻花秋瑟瑟。\n主人下马客在船，举酒欲饮无管弦。\n醉不成欢惨将别，别时茫茫江浸月。\n忽闻水上琵琶声，主人忘归客不发。\n寻声暗问弹者谁，琵琶声停欲语迟。\n移船相近邀相见，添酒回灯重开宴。\n千呼万唤始出来，犹抱琵琶半遮面。\n转轴拨弦三两声，未成曲调先有情。\n弦弦掩抑声声思，似诉平生不得志。\n低眉信手续续弹，说尽心中无限事。\n轻拢慢捻抹复挑，初为《霓裳》后《六幺》。(六幺 一作：绿腰)\n大弦嘈嘈如急雨，小弦切切如私语。\n嘈嘈切切错杂弹，大珠小珠落玉盘。\n间关莺语花底滑，幽咽泉流冰下难。\n冰泉冷涩弦凝绝，凝绝不通声暂歇。(暂歇 一作：渐歇)\n别有幽愁暗恨生，此时无声胜有声。\n银瓶乍破水浆迸，铁骑突出刀枪鸣。\n曲终收拨当心画，四弦一声如裂帛。\n东船西舫悄无言，唯见江心秋月白。\n沉吟放拨插弦中，整顿衣裳起敛容。\n自言本是京城女，家在虾蟆陵下住。\n十三学得琵琶成，名属教坊第一部。\n曲罢曾教善才服，妆成每被秋娘妒。(服 一作：伏)\n五陵年少争缠头，一曲红绡不知数。\n钿头银篦击节碎，血色罗裙翻酒污。(银篦 一作：云篦)\n今年欢笑复明年，秋月春风等闲度。\n弟走从军阿姨死，暮去朝来颜色故。\n门前冷落鞍马稀，老大嫁作商人妇。\n商人重利轻别离，前月浮梁买茶去。\n去来江口守空船，绕船月明江水寒。\n夜深忽梦少年事，梦啼妆泪红阑干。\n我闻琵琶已叹息，又闻此语重唧唧。\n同是天涯沦落人，相逢何必曾相识！\n我从去年辞帝京，谪居卧病浔阳城。\n浔阳地僻无音乐，终岁不闻丝竹声。\n住近湓江地低湿，黄芦苦竹绕宅生。\n其间旦暮闻何物？杜鹃啼血猿哀鸣。\n春江花朝秋月夜，往往取酒还独倾。\n岂无山歌与村笛，呕哑嘲哳难为听。\n今夜闻君琵琶语，如听仙乐耳暂明。\n莫辞更坐弹一曲，为君翻作《琵琶行》。\n感我此言良久立，却坐促弦弦转急。\n凄凄不似向前声，满座重闻皆掩泣。\n座中泣下谁最多？江州司马青衫湿。"},{"t":"走马川行奉送出师西征 / 走马川行奉送封大夫出师西征","d":"唐代","a":"岑参","c":"君不见走马川行雪海边，平沙莽莽黄入天。 \n轮台九月风夜吼，一川碎石大如斗，随风满地石乱走。 \n匈奴草黄马正肥，金山西见烟尘飞，汉家大将西出师。 \n将军金甲夜不脱，半夜军行戈相拨，风头如刀面如割。 \n马毛带雪汗气蒸，五花连钱旋作冰，幕中草檄砚水凝。 \n虏骑闻之应胆慑，料知短兵不敢接，车师西门伫献捷。"},{"t":"轮台歌奉送封大夫出师西征","d":"唐代","a":"岑参","c":"轮台城头夜吹角，轮台城北旄头落。\n羽书昨夜过渠黎，单于已在金山西。\n戍楼西望烟尘黑，汉军屯在轮台北。\n上将拥旄西出征，平明吹笛大军行。\n四边伐鼓雪海涌，三军大呼阴山动。\n虏塞兵气连云屯，战场白骨缠草根。\n剑河风急雪片阔，沙口石冻马蹄脱。(雪片阔 一作：云片阔)\n亚相勤王甘苦辛，誓将报主静边尘。\n古来青史谁不见，今见功名胜古人。"},{"t":"白雪歌送武判官归京","d":"唐代","a":"岑参","c":"北风卷地白草折，胡天八月即飞雪。\n忽如一夜春风来，千树万树梨花开。\n散入珠帘湿罗幕，狐裘不暖锦衾薄。\n将军角弓不得控，都护铁衣冷难着。(难着 一作：犹著)\n瀚海阑干百丈冰，愁云惨淡万里凝。\n中军置酒饮归客，胡琴琵琶与羌笛。\n纷纷暮雪下辕门，风掣红旗冻不翻。\n轮台东门送君去，去时雪满天山路。\n山回路转不见君，雪上空留马行处。"},{"t":"宣州谢脁楼饯别校书叔云","d":"唐代","a":"李白","c":"弃我去者，昨日之日不可留；\n乱我心者，今日之日多烦忧。\n长风万里送秋雁，对此可以酣高楼。\n蓬莱文章建安骨，中间小谢又清发。\n俱怀逸兴壮思飞，欲上青天揽明月。(揽 一作：览；明月 一作：日月)\n抽刀断水水更流，举杯销愁愁更愁。(销愁 一作：消愁)\n人生在世不称意，明朝散发弄扁舟。"},{"t":"庐山谣寄卢侍御虚舟","d":"唐代","a":"李白","c":"我本楚狂人，凤歌笑孔丘。\n手持绿玉杖，朝别黄鹤楼。\n五岳寻仙不辞远，一生好入名山游。\n庐山秀出南斗傍，屏风九叠云锦张，\n影落明湖青黛光。\n金阙前开二峰长，银河倒挂三石梁，\n香炉瀑布遥相望，回崖沓嶂凌苍苍。\n翠影红霞映朝日，鸟飞不到吴天长。\n登高壮观天地间，大江茫茫去不还。\n黄云万里动风色，白波九道流雪山。\n好为庐山谣，兴因庐山发。\n闲窥石镜清我心，谢公行处苍苔没。\n早服还丹无世情，琴心三叠道初成。\n遥见仙人彩云里，手把芙蓉朝玉京。\n先期汗漫九垓上，愿接卢敖游太清。"},{"t":"梦游天姥吟留别 / 梦游天姥山别东鲁诸公","d":"唐代","a":"李白","c":"海客谈瀛洲，烟涛微茫信难求；\n越人语天姥，云霞明灭或可睹。\n天姥连天向天横，势拔五岳掩赤城。\n天台四万八千丈，对此欲倒东南倾。\n我欲因之梦吴越，一夜飞度镜湖月。\n湖月照我影，送我至剡溪。\n谢公宿处今尚在，渌水荡漾清猿啼。\n脚著谢公屐，身登青云梯。\n半壁见海日，空中闻天鸡。\n千岩万转路不定，迷花倚石忽已暝。\n熊咆龙吟殷岩泉，栗深林兮惊层巅。\n云青青兮欲雨，水澹澹兮生烟。\n列缺霹雳，丘峦崩摧。\n洞天石扉，訇然中开。\n青冥浩荡不见底，日月照耀金银台。 \n霓为衣兮风为马，云之君兮纷纷而来下。\n虎鼓瑟兮鸾回车，仙之人兮列如麻。\n忽魂悸以魄动，恍惊起而长嗟。\n惟觉时之枕席，失向来之烟霞。\n世间行乐亦如此，古来万事东流水。\n别君去兮何时还？且放白鹿青崖间，须行即骑访名山。\n安能摧眉折腰事权贵，使我不得开心颜？"},{"t":"金陵酒肆留别","d":"唐代","a":"李白","c":"风吹柳花满店香，吴姬压酒劝客尝。(劝客 一作：唤客)\n金陵子弟来相送，欲行不行各尽觞。\n请君试问东流水，别意与之谁短长？"},{"t":"韩碑","d":"唐代","a":"李商隐","c":"元和天子神武姿，彼何人哉轩与羲。\n誓将上雪列圣耻，坐法宫中朝四夷。\n淮西有贼五十载，封狼生貙貙生罴。\n不据山河据平地，长戈利矛日可麾。\n帝得圣相相曰度，贼斫不死神扶持。\n腰悬相印作都统，阴风惨澹天王旗。\n愬武古通作牙爪，仪曹外郎载笔随。 \n行军司马智且勇，十四万众犹虎貔。\n入蔡缚贼献太庙，功无与让恩不訾。\n帝曰汝度功第一，汝从事愈宜为辞。\n愈拜稽首蹈且舞，金石刻画臣能为。\n古者世称大手笔，此事不系于职司。\n当仁自古有不让，言讫屡颔天子颐。\n公退斋戒坐小阁，濡染大笔何淋漓。\n点窜《尧典》《舜典》字，涂改《清庙》《生民》诗。\n文成破体书在纸，清晨再拜铺丹墀。\n表曰臣愈昧死上，咏神圣功书之碑。\n碑高三丈字如斗，负以灵鳌蟠以螭。\n句奇语重喻者少，谗之天子言其私。\n长绳百尺拽碑倒，粗砂大石相磨治。\n公之斯文若元气，先时已入人肝脾。\n汤盘孔鼎有述作，今无其器存其辞。\n呜呼圣王及圣相，相与烜赫流淳熙。\n公之斯文不示后，曷与三五相攀追。\n愿书万本诵万遍，口角流沫右手胝。\n传之七十有二代，以为封禅玉检明堂基。"},{"t":"听董大弹胡笳声兼寄语弄房给事","d":"唐代","a":"李颀","c":"蔡女昔造胡笳声，一弹一十有八拍。\n胡人落泪沾边草，汉使断肠对归客。\n古戍苍苍烽火寒，大荒沉沉飞雪白。\n先拂商弦后角羽，四郊秋叶惊摵摵。\n董夫子，通神明，深山窃听来妖精。\n言迟更速皆应手，将往复旋如有情。\n空山百鸟散还合，万里浮云阴且晴。\n嘶酸雏雁失群夜，断绝胡儿恋母声。\n川为静其波，鸟亦罢其鸣。\n乌孙部落家乡远，逻娑沙尘哀怨生。\n幽音变调忽飘洒，长风吹林雨堕瓦。\n迸泉飒飒飞木末，野鹿呦呦走堂下。\n长安城连东掖垣，凤凰池对青琐门。\n高才脱略名与利，日夕望君抱琴至。"},{"t":"听安万善吹觱篥歌","d":"唐代","a":"李颀","c":"南山截竹为觱篥，此乐本自龟兹出。\n流传汉地曲转奇，凉州胡人为我吹。\n傍邻闻者多叹息，远客思乡皆泪垂。\n世人解听不解赏，长飙风中自来往。\n枯桑老柏寒飕飗，九雏鸣凤乱啾啾。\n龙吟虎啸一时发，万籁百泉相与秋。\n忽然更作渔阳掺，黄云萧条白日暗。\n变调如闻杨柳春，上林繁花照眼新。\n岁夜高堂列明烛，美酒一杯声一曲。"},{"t":"古意","d":"唐代","a":"李颀","c":"男儿事长征，少小幽燕客。\n赌胜马蹄下，由来轻七尺。\n杀人莫敢前，须如猬毛磔。\n黄云陇底白云飞，未得报恩不得归。\n辽东小妇年十五，惯弹琵琶解歌舞。\n今为羌笛出塞声，使我三军泪如雨。"},{"t":"送陈章甫","d":"唐代","a":"李颀","c":"四月南风大麦黄，枣花未落桐阴长。\n青山朝别暮还见，嘶马出门思旧乡。\n陈侯立身何坦荡，虬须虎眉仍大颡。\n腹中贮书一万卷，不肯低头在草莽。\n东门酤酒饮我曹，心轻万事如鸿毛。\n醉卧不知白日暮，有时空望孤云高。\n长河浪头连天黑，津口停舟渡不得。\n郑国游人未及家，洛阳行子空叹息。\n闻道故林相识多，罢官昨日今如何。"},{"t":"琴歌","d":"唐代","a":"李颀","c":"主人有酒欢今夕，请奏鸣琴广陵客。\n月照城头乌半飞，霜凄万树风入衣。(万树 一作：万木)\n铜炉华烛烛增辉，初弹渌水后楚妃。\n一声已动物皆静，四座无言星欲稀。\n清淮奉使千余里，敢告云山从此始。"},{"t":"古柏行","d":"唐代","a":"杜甫","c":"孔明庙前有老柏，柯如青铜根如石。\n霜皮溜雨四十围，黛色参天二千尺。\n君臣已与时际会，树木犹为人爱惜。\n云来气接巫峡长，月出寒通雪山白。\n忆昨路绕锦亭东，先主武侯同閟宫。\n崔嵬枝干郊原古，窈窕丹青户牖空。\n落落盘踞虽得地，冥冥孤高多烈风。\n扶持自是神明力，正直原因造化工。\n大厦如倾要梁栋，万牛回首丘山重。\n不露文章世已惊，未辞翦伐谁能送？\n苦心岂免容蝼蚁，香叶终经宿鸾凤。\n志士幽人莫怨嗟：古来材大难为用。"},{"t":"观公孙大娘弟子舞剑器行","d":"唐代","a":"杜甫","c":"大历二年十月十九日，夔府别驾元持宅，见临颍李十二娘舞剑器，壮其蔚跂，问其所师，曰：“余公孙大娘弟子也。” 开元五载，余尚童稚，记于郾城观公孙氏，舞剑器浑脱，浏漓顿挫，独出冠时，自高头宜春梨园二伎坊内人洎外供奉，晓是舞者，圣文神武皇帝初，公孙一人而已。玉貌锦衣，况余白首，今兹弟子，亦非盛颜。既辨其由来，知波澜莫二，抚事慷慨，聊为《剑器行》。昔者吴人张旭，善草书帖，数常于邺县见公孙大娘舞西河剑器，自此草书长进，豪荡感激，即公孙可知矣。\n昔有佳人公孙氏，一舞剑器动四方。\n观者如山色沮丧，天地为之久低昂。\n㸌如羿射九日落，矫如群帝骖龙翔。\n来如雷霆收震怒，罢如江海凝清光。\n绛唇珠袖两寂寞，晚有弟子传芬芳。\n临颍美人在白帝，妙舞此曲神扬扬。\n与余问答既有以，感时抚事增惋伤。\n先帝侍女八千人，公孙剑器初第一。\n五十年间似反掌，风尘澒洞昏王室。\n梨园弟子散如烟，女乐余姿映寒日。\n金粟堆前木已拱，瞿唐石城草萧瑟。\n玳筵急管曲复终，乐极哀来月东出。\n老夫不知其所往，足茧荒山转愁疾。"},{"t":"韦讽录事宅观曹将军画马图","d":"唐代","a":"杜甫","c":"国初已来画鞍马，神妙独数江都王。\n将军得名三十载，人间又见真乘黄。\n曾貌先帝照夜白，龙池十日飞霹雳。\n内府殷红玛瑙盘，婕妤传诏才人索。\n盘赐将军拜舞归，轻纨细绮相追飞。\n贵戚权门得笔迹，始觉屏障生光辉。\n昔日太宗拳毛騧，近时郭家狮子花。\n今之新图有二马，复令识者久叹嗟。\n此皆骑战一敌万，缟素漠漠开风沙。\n其余七匹亦殊绝，迥若寒空动烟雪。\n霜蹄蹴踏长楸间，马官厮养森成列。\n可怜九马争神骏，顾视清高气深稳。\n借问苦心爱者谁，后有韦讽前支遁。\n忆昔巡幸新丰宫，翠华拂天来向东。\n腾骧磊落三万匹，皆与此图筋骨同。\n自从献宝朝河宗，无复射蛟江水中。\n君不见金粟堆前松柏里，龙媒去尽鸟呼风。"},{"t":"丹青引赠曹将军霸","d":"唐代","a":"杜甫","c":"将军魏武之子孙，于今为庶为清门。\n英雄割据虽已矣，文采风流今尚存。\n学书初学卫夫人，但恨无过王右军。\n丹青不知老将至，富贵于我如浮云。\n开元之中常引见，承恩数上南薰殿。\n凌烟功臣少颜色，将军下笔开生面。\n良相头上进贤冠，猛将腰间大羽箭。\n褒公鄂公毛发动，英姿飒爽来酣战。\n先帝御马五花骢，画工如山貌不同。\n是日牵来赤墀下，迥立阊阖生长风。\n诏谓将军拂绢素，意匠惨澹经营中。\n斯须九重真龙出，一洗万古凡马空。\n玉花却在御榻上，榻上庭前屹相向。\n至尊含笑催赐金，圉人太仆皆惆怅。\n弟子韩干早入室，亦能画马穷殊相。\n干惟画肉不画骨，忍使骅骝气凋丧。\n将军画善盖有神，必逢佳士亦写真。\n即今漂泊干戈际，屡貌寻常行路人。\n途穷反遭俗眼白，世上未有如公贫。\n但看古来盛名下，终日坎壈缠其身。"},{"t":"寄韩谏议注","d":"唐代","a":"杜甫","c":"今我不乐思岳阳，身欲奋飞病在床。\n美人娟娟隔秋水，濯足洞庭望八荒。\n鸿飞冥冥日月白，青枫叶赤天雨霜。\n玉京群帝集北斗，或骑麒麟翳凤凰。\n芙蓉旌旗烟雾落，影动倒景摇潇湘。\n星宫之君醉琼浆，羽人稀少不在旁。\n似闻昨者赤松子，恐是汉代韩张良。\n昔随刘氏定长安，帷幄未改神惨伤。\n国家成败吾岂敢，色难腥腐餐风香。\n周南留滞古所惜，南极老人应寿昌。\n美人胡为隔秋水，焉得置之贡玉堂。"},{"t":"夜归鹿门山歌 / 夜归鹿门歌","d":"唐代","a":"孟浩然","c":"山寺钟鸣昼已昏，渔梁渡头争渡喧。\n人随沙岸向江村，余亦乘舟归鹿门。\n鹿门月照开烟树，忽到庞公栖隐处。\n岩扉松径长寂寥，惟有幽人自来去。"},{"t":"渔翁","d":"唐代","a":"柳宗元","c":"渔翁夜傍西岩宿，晓汲清湘燃楚竹。\n烟销日出不见人，欸乃一声山水绿。\n回看天际下中流，岩上无心云相逐。"},{"t":"登幽州台歌","d":"唐代","a":"陈子昂","c":"前不见古人，后不见来者。\n念天地之悠悠，独怆然而涕下！"},{"t":"石鼓歌","d":"唐代","a":"韩愈","c":"张生手持石鼓文，劝我试作石鼓歌。\n少陵无人谪仙死，才薄将奈石鼓何。\n周纲凌迟四海沸，宣王愤起挥天戈。\n大开明堂受朝贺，诸侯剑佩鸣相磨。\n蒐于岐阳骋雄俊，万里禽兽皆遮罗。\n镌功勒成告万世，凿石作鼓隳嵯峨。\n从臣才艺咸第一，拣选撰刻留山阿。\n雨淋日灸野火燎，鬼物守护烦撝呵。\n公从何处得纸本，毫发尽备无差讹。\n辞严义密读难晓，字体不类隶与蝌。\n年深岂免有缺画，快剑斫断生蛟鼍。\n鸾翔凤翥众仙下，珊瑚碧树交枝柯。\n金绳铁索锁钮壮，古鼎跃水龙腾梭。\n陋儒编诗不收入，二雅褊迫无委蛇。\n孔子西行不到秦，掎摭星宿遗羲娥。\n嗟余好古生苦晚，对此涕泪双滂沱。\n忆昔初蒙博士征，其年始改称元和。\n故人从军在右辅，为我度量掘臼科。\n濯冠沐浴告祭酒，如此至宝存岂多。\n毡包席裹可立致，十鼓只载数骆驼。\n荐诸太庙比郜鼎，光价岂止百倍过。\n圣恩若许留太学，诸生讲解得切磋。\n观经鸿都尚填咽，坐见举国来奔波。\n剜苔剔藓露节角，安置妥帖平不颇。\n大厦深檐与盖覆，经历久远期无佗。\n中朝大官老于事，讵肯感激徒媕婀。\n牧童敲火牛砺角，谁复著手为摩挲。\n日销月铄就埋没，六年西顾空吟哦。\n羲之俗书趁姿媚，数纸尚可博白鹅。\n继周八代争战罢，无人收拾理则那。\n方今太平日无事，柄任儒术崇丘轲。\n安能以此尚论列，愿借辩口如悬河。\n石鼓之歌止于此，呜呼吾意其蹉跎。"},{"t":"山石","d":"唐代","a":"韩愈","c":"山石荦确行径微，黄昏到寺蝙蝠飞。\n升堂坐阶新雨足，芭蕉叶大栀子肥。\n僧言古壁佛画好，以火来照所见稀。\n铺床拂席置羹饭，疏粝亦足饱我饥。\n夜深静卧百虫绝，清月出岭光入扉。\n天明独去无道路，出入高下穷烟霏。\n山红涧碧纷烂漫，时见松枥皆十围。\n当流赤足踏涧石，水声激激风吹衣。\n人生如此自可乐，岂必局束为人鞿？(鞿 一作：靰)\n嗟哉吾党二三子，安得至老不更归。"},{"t":"八月十五夜赠张功曹","d":"唐代","a":"韩愈","c":"纤云四卷天无河，清风吹空月舒波。\n沙平水息声影绝，一杯相属君当歌。\n君歌声酸辞且苦，不能听终泪如雨。\n洞庭连天九疑高，蛟龙出没猩鼯号。\n十生九死到官所，幽居默默如藏逃。\n下床畏蛇食畏药，海气湿蛰熏腥臊。\n昨者州前捶大鼓，嗣皇继圣登夔皋。\n赦书一日行万里，罪从大辟皆除死。\n迁者追回流者还，涤瑕荡垢清朝班。\n州家申名使家抑，坎轲只得移荆蛮。\n判司卑官不堪说，未免捶楚尘埃间。\n同时辈流多上道，天路幽险难追攀。\n君歌且休听我歌，我歌今与君殊科。\n一年明月今宵多，人生由命非由他。\n有酒不饮奈明何。"},{"t":"谒衡岳庙遂宿岳寺题门楼","d":"唐代","a":"韩愈","c":"五岳祭秩皆三公，四方环镇嵩当中。\n火维地荒足妖怪，天假神柄专其雄。\n喷云泄雾藏半腹，虽有绝顶谁能穷？\n我来正逢秋雨节，阴气晦昧无清风。\n潜心默祷若有应，岂非正直能感通！\n须臾静扫众峰出，仰见突兀撑青空。\n紫盖连延接天柱，石廪腾掷堆祝融。\n森然魄动下马拜，松柏一径趋灵宫。\n粉墙丹柱动光彩，鬼物图画填青红。\n升阶伛偻荐脯酒，欲以菲薄明其衷。\n庙令老人识神意，睢盱侦伺能鞠躬。\n手持杯珓导我掷，云此最吉余难同。\n窜逐蛮荒幸不死，衣食才足甘长终。\n侯王将相望久绝，神纵欲福难为功。\n夜投佛寺上高阁，星月掩映云曈昽。\n猿鸣钟动不知曙，杲杲寒日生于东。"},{"t":"凉州词二首·其一","d":"唐代","a":"王之涣","c":"黄河远上白云间，一片孤城万仞山。\n羌笛何须怨杨柳，春风不度玉门关。"},{"t":"出塞","d":"唐代","a":"王昌龄","c":"秦时明月汉时关，万里长征人未还。\n但使龙城飞将在，不教胡马度阴山。"},{"t":"塞上曲·其一","d":"唐代","a":"王昌龄","c":"蝉鸣空桑林，八月萧关道。\n出塞入塞寒，处处黄芦草。\n从来幽并客，皆共尘沙老。\n莫学游侠儿，矜夸紫骝好。"},{"t":"塞下曲","d":"唐代","a":"王昌龄","c":"饮马渡秋水，水寒风似刀。\n平沙日未没，黯黯见临洮。\n昔日长城战，咸言意气高。\n黄尘足今古，白骨乱蓬蒿。"},{"t":"长信怨","d":"唐代","a":"王昌龄","c":"金井梧桐秋叶黄，珠帘不卷夜来霜。\n熏笼玉枕无颜色，卧听南宫清漏长。\n高殿秋砧响夜阑，霜深犹忆御衣寒。\n银灯青琐裁缝歇，还向金城明主看。\n奉帚平明金殿开，暂将团扇共徘徊。\n玉颜不及寒鸦色，犹带昭阳日影来。\n真成薄命久寻思，梦见君王觉后疑。\n火照西宫知夜饮，分明复道奉恩时。\n长信宫中秋月明，昭阳殿下捣衣声。\n白露堂中细草迹，红罗帐里不胜情。"},{"t":"送元二使安西","d":"唐代","a":"王维","c":"渭城朝雨浥轻尘，客舍青青柳色新。\n劝君更尽一杯酒，西出阳关无故人。"},{"t":"秋夜曲","d":"唐代","a":"王维","c":"桂魄初生秋露微，轻罗已薄未更衣。\n银筝夜久殷勤弄，心怯空房不忍归。"},{"t":"洛阳女儿行","d":"唐代","a":"王维","c":"洛阳女儿对门居，才可颜容十五余。\n良人玉勒乘骢马，侍女金盘脍鲤鱼。\n画阁朱楼尽相望，红桃绿柳垂檐向。\n罗帷送上七香车，宝扇迎归九华帐。\n狂夫富贵在青春，意气骄奢剧季伦。\n自怜碧玉亲教舞，不惜珊瑚持与人。\n春窗曙灭九微火，九微片片飞花琐。\n戏罢曾无理曲时，妆成祗是熏香坐。\n城中相识尽繁华，日夜经过赵李家。\n谁怜越女颜如玉，贫贱江头自浣纱。"},{"t":"老将行","d":"唐代","a":"王维","c":"少年十五二十时，步行夺得胡马骑。\n射杀山中白额虎，肯数邺下黄须儿！\n一身转战三千里，一剑曾当百万师。\n汉兵奋迅如霹雳，虏骑崩腾畏蒺藜。\n卫青不败由天幸，李广无功缘数奇。\n自从弃置便衰朽，世事蹉跎成白首。\n昔时飞箭无全目，今日垂杨生左肘。\n路旁时卖故侯瓜，门前学种先生柳。\n苍茫古木连穷巷，寥落寒山对虚牖。\n誓令疏勒出飞泉，不似颍川空使酒。\n贺兰山下阵如云，羽檄交驰日夕闻。\n节使三河募年少，诏书五道出将军。\n试拂铁衣如雪色，聊持宝剑动星文。\n愿得燕弓射大将，耻令越甲鸣吾君。\n莫嫌旧日云中守，犹堪一战取功勋。"},{"t":"桃源行","d":"唐代","a":"王维","c":"渔舟逐水爱山春，两岸桃花夹古津。\n坐看红树不知远，行尽青溪不见人。(不见 一作：忽值)\n山口潜行始隈隩，山开旷望旋平陆。\n遥看一处攒云树，近入千家散花竹。\n樵客初传汉姓名，居人未改秦衣服。\n居人共住武陵源，还从物外起田园。\n月明松下房栊静，日出云中鸡犬喧。\n惊闻俗客争来集，竞引还家问都邑。\n平明闾巷扫花开，薄暮渔樵乘水入。\n初因避地去人间，及至成仙遂不还。\n峡里谁知有人事，世中遥望空云山。\n不疑灵境难闻见，尘心未尽思乡县。\n出洞无论隔山水，辞家终拟长游衍。\n自谓经过旧不迷，安知峰壑今来变。\n当时只记入山深，青溪几度到云林。\n春来遍是桃花水，不辨仙源何处寻。"},{"t":"清平调·其一","d":"唐代","a":"李白","c":"云想衣裳花想容，春风拂槛露华浓。 \n若非群玉山头见，会向瑶台月下逢。"},{"t":"清平调·其二","d":"唐代","a":"李白","c":"一枝红艳露凝香，云雨巫山枉断肠。\n借问汉宫谁得似，可怜飞燕倚新妆。"},{"t":"清平调·名花倾国两相欢","d":"唐代","a":"李白","c":"名花倾国两相欢，长得君王带笑看。\n解释春风无限恨，沉香亭北倚栏杆。"},{"t":"行路难·其一","d":"唐代","a":"李白","c":"金樽清酒斗十千，玉盘珍羞直万钱。(羞 同：馐；直 同：值)\n停杯投箸不能食，拔剑四顾心茫然。\n欲渡黄河冰塞川，将登太行雪满山。(雪满山 一作：雪暗天)\n闲来垂钓碧溪上，忽复乘舟梦日边。(碧 一作：坐)\n行路难，行路难，多歧路，今安在？\n长风破浪会有时，直挂云帆济沧海。"},{"t":"行路难·其二","d":"唐代","a":"李白","c":"大道如青天，我独不得出。\n羞逐长安社中儿，赤鸡白雉赌梨栗。\n弹剑作歌奏苦声，曳裾王门不称情。\n淮阴市井笑韩信，汉朝公卿忌贾生。\n君不见昔时燕家重郭隗，拥篲折节无嫌猜。\n剧辛乐毅感恩分，输肝剖胆效英才。\n昭王白骨萦蔓草，谁人更扫黄金台？\n行路难，归去来！"},{"t":"行路难·其三","d":"唐代","a":"李白","c":"有耳莫洗颍川水，有口莫食首阳蕨。\n含光混世贵无名，何用孤高比云月？\n吾观自古贤达人，功成不退皆殒身。\n子胥既弃吴江上，屈原终投湘水滨。\n陆机雄才岂自保？李斯税驾苦不早。\n华亭鹤唳讵可闻？上蔡苍鹰何足道？\n君不见吴中张翰称达生，秋风忽忆江东行。\n且乐生前一杯酒，何须身后千载名？"},{"t":"将进酒","d":"唐代","a":"李白","c":"君不见黄河之水天上来，奔流到海不复回。\n君不见高堂明镜悲白发，朝如青丝暮成雪。\n人生得意须尽欢，莫使金樽空对月。\n天生我材必有用，千金散尽还复来。\n烹羊宰牛且为乐，会须一饮三百杯。\n岑夫子，丹丘生，将进酒，杯莫停。\n与君歌一曲，请君为我倾耳听。(倾耳听 一作：侧耳听)\n钟鼓馔玉不足贵，但愿长醉不愿醒。(不足贵 一作：何足贵；不愿醒 一作：不复醒)\n古来圣贤皆寂寞，惟有饮者留其名。(古来 一作：自古；惟 通：唯)\n陈王昔时宴平乐，斗酒十千恣欢谑。\n主人何为言少钱，径须沽取对君酌。\n五花马、千金裘，呼儿将出换美酒，与尔同销万古愁。"},{"t":"玉阶怨","d":"唐代","a":"李白","c":"玉阶生白露，夜久侵罗袜。\n却下水晶帘，玲珑望秋月。(水晶 一作 水精)"},{"t":"长相思·其一","d":"唐代","a":"李白","c":"长相思，在长安。\n络纬秋啼金井阑，微霜凄凄簟色寒。\n孤灯不明思欲绝，卷帷望月空长叹。\n美人如花隔云端！\n上有青冥之长天，下有渌水之波澜。(长天 一作：高天)\n天长路远魂飞苦，梦魂不到关山难。\n长相思，摧心肝！"},{"t":"长相思·其二","d":"唐代","a":"李白","c":"日色欲尽花含烟，月明欲素愁不眠。(欲素 一作：如素)\n赵瑟初停凤凰柱，蜀琴欲奏鸳鸯弦。\n此曲有意无人传，愿随春风寄燕然。\n忆君迢迢隔青天。昔日横波目，今作流泪泉。\n不信妾断肠，归来看取明镜前。(断肠 一作：肠断)"},{"t":"长干行·其一","d":"唐代","a":"李白","c":"妾发初覆额，折花门前剧。\n郎骑竹马来，绕床弄青梅。\n同居长干里，两小无嫌猜。\n十四为君妇，羞颜未尝开。\n低头向暗壁，千唤不一回。\n十五始展眉，愿同尘与灰。\n常存抱柱信，岂上望夫台。\n十六君远行，瞿塘滟滪堆。\n五月不可触，猿声天上哀。(猿声 一作：猿鸣)\n门前迟行迹，一一生绿苔。\n苔深不能扫，落叶秋风早。\n八月蝴蝶来，双飞西园草。(蝴蝶来 一作：蝴蝶黄)\n感此伤妾心，坐愁红颜老。\n早晚下三巴，预将书报家。\n相迎不道远，直至长风沙。"},{"t":"蜀道难","d":"唐代","a":"李白","c":"噫吁嚱，危乎高哉！\n蜀道之难，难于上青天！\n蚕丛及鱼凫，开国何茫然！\n尔来四万八千岁，不与秦塞通人烟。\n西当太白有鸟道，可以横绝峨眉巅。\n地崩山摧壮士死，然后天梯石栈相钩连。\n上有六龙回日之高标，下有冲波逆折之回川。\n黄鹤之飞尚不得过，猿猱欲度愁攀援。(攀援 一作：攀缘)\n青泥何盘盘，百步九折萦岩峦。\n扪参历井仰胁息，以手抚膺坐长叹。\n问君西游何时还？畏途巉岩不可攀。\n但见悲鸟号古木，雄飞雌从绕林间。\n又闻子规啼夜月，愁空山。\n蜀道之难，难于上青天，使人听此凋朱颜！\n连峰去天不盈尺，枯松倒挂倚绝壁。\n飞湍瀑流争喧豗，砯崖转石万壑雷。\n其险也如此，嗟尔远道之人胡为乎来哉！(也如此 一作：也若此)\n剑阁峥嵘而崔嵬，一夫当关，万夫莫开。\n所守或匪亲，化为狼与豺。\n朝避猛虎，夕避长蛇，磨牙吮血，杀人如麻。\n锦城虽云乐，不如早还家。\n蜀道之难，难于上青天，侧身西望长咨嗟！"},{"t":"子夜吴歌·春歌","d":"唐代","a":"李白","c":"秦地罗敷女，采桑绿水边。\n素手青条上，红妆白日鲜。\n蚕饥妾欲去，五马莫留连。"},{"t":"子夜吴歌·夏歌","d":"唐代","a":"李白","c":"镜湖三百里，菡萏发荷花。\n五月西施采，人看隘若耶。\n回舟不待月，归去越王家。"},{"t":"子夜吴歌·秋歌","d":"唐代","a":"李白","c":"长安一片月，万户捣衣声。\n秋风吹不尽，总是玉关情。\n何日平胡虏，良人罢远征。"},{"t":"子夜吴歌·冬歌","d":"唐代","a":"李白","c":"明朝驿使发，一夜絮征袍。\n素手抽针冷，那堪把剪刀。\n裁缝寄远道，几日到临洮。"},{"t":"关山月","d":"唐代","a":"李白","c":"明月出天山，苍茫云海间。\n长风几万里，吹度玉门关。\n汉下白登道，胡窥青海湾。\n由来征战地，不见有人还。\n戍客望边邑，思归多苦颜。(望边邑 一作：望边色)\n高楼当此夜，叹息未应闲。"},{"t":"江南曲","d":"唐代","a":"李益","c":"嫁得瞿塘贾，朝朝误妾期。\n早知潮有信，嫁与弄潮儿。"},{"t":"古从军行","d":"唐代","a":"李颀","c":"白日登山望烽火，黄昏饮马傍交河。\n行人刁斗风沙暗，公主琵琶幽怨多。\n野云万里无城郭，雨雪纷纷连大漠。\n胡雁哀鸣夜夜飞，胡儿眼泪双双落。\n闻道玉门犹被遮，应将性命逐轻车。\n年年战骨埋荒外，空见蒲桃入汉家。"},{"t":"哀王孙","d":"唐代","a":"杜甫","c":"长安城头头白乌，夜飞延秋门上呼。\n又向人家啄大屋，屋底达官走避胡。\n金鞭断折九马死，骨肉不得同驰驱。\n腰下宝玦青珊瑚，可怜王孙泣路隅。\n问之不肯道姓名，但道困苦乞为奴。\n已经百日窜荆棘，身上无有完肌肤。\n高帝子孙尽隆准，龙种自与常人殊。\n豺狼在邑龙在野，王孙善保千金躯。\n不敢长语临交衢，且为王孙立斯须。\n昨夜东风吹血腥，东来橐驼满旧都。\n朔方健儿好身手，昔何勇锐今何愚。\n窃闻天子已传位，圣德北服南单于。\n花门剺面请雪耻，慎勿出口他人狙。\n哀哉王孙慎勿疏，五陵佳气无时无。"},{"t":"兵车行","d":"唐代","a":"杜甫","c":"车辚辚，马萧萧，行人弓箭各在腰。\n耶娘妻子走相送，尘埃不见咸阳桥。(耶娘 一作：爷娘)\n牵衣顿足拦道哭，哭声直上干云霄。\n道旁过者问行人，行人但云点行频。\n或从十五北防河，便至四十西营田。\n去时里正与裹头，归来头白还戍边。\n边庭流血成海水，武皇开边意未已。\n君不闻，汉家山东二百州，千村万落生荆杞。\n纵有健妇把锄犁，禾生陇亩无东西。\n况复秦兵耐苦战，被驱不异犬与鸡。\n长者虽有问，役夫敢申恨？\n且如今年冬，未休关西卒。\n县官急索租，租税从何出？\n信知生男恶，反是生女好。\n生女犹得嫁比邻，生男埋没随百草。\n君不见，青海头，古来白骨无人收。\n新鬼烦冤旧鬼哭，天阴雨湿声啾啾！"},{"t":"丽人行","d":"唐代","a":"杜甫","c":"三月三日天气新，长安水边多丽人。\n态浓意远淑且真，肌理细腻骨肉匀。\n绣罗衣裳照暮春，蹙金孔雀银麒麟。\n头上何所有？翠微匎叶垂鬓唇。\n背后何所见？珠压腰衱稳称身。\n就中云幕椒房亲，赐名大国虢与秦。\n紫驼之峰出翠釜，水精之盘行素鳞。\n犀箸厌饫久未下，鸾刀缕切空纷纶。\n黄门飞鞚不动尘，御厨络绎送八珍。\n箫鼓哀吟感鬼神，宾从杂遝实要津。\n后来鞍马何逡巡，当轩下马入锦茵。\n杨花雪落覆白苹，青鸟飞去衔红巾。\n炙手可热势绝伦，慎莫近前丞相嗔！"},{"t":"哀江头","d":"唐代","a":"杜甫","c":"少陵野老吞声哭，春日潜行曲江曲。\n江头宫殿锁千门，细柳新蒲为谁绿？\n忆昔霓旌下南苑，苑中万物生颜色。\n昭阳殿里第一人，同辇随君侍君侧。\n辇前才人带弓箭，白马嚼啮黄金勒。\n翻身向天仰射云，一笑正坠双飞翼。(一笑 一作：一箭)\n明眸皓齿今何在？血污游魂归不得。\n清渭东流剑阁深，去住彼此无消息。\n人生有情泪沾臆，江水江花岂终极！\n黄昏胡骑尘满城，欲往城南望城北。"},{"t":"金缕衣","d":"唐代","a":"佚名","c":"劝君莫惜金缕衣，劝君惜取少年时。(惜取 一作：须取)\n花开堪折直须折，莫待无花空折枝。(花开 一作：有花)"},{"t":"古意呈补阙乔知之 / 独不见","d":"唐代","a":"沈佺期","c":"卢家少妇郁金堂，海燕双栖玳瑁梁。\n九月寒砧催木叶，十年征戍忆辽阳。\n白狼河北音书断，丹凤城南秋夜长。\n谁谓含愁独不见，更教明月照流黄。"},{"t":"烈女操","d":"唐代","a":"孟郊","c":"梧桐相待老，鸳鸯会双死。\n贞女贵殉夫，舍生亦如此。\n波澜誓不起，妾心古井水。(古井水 一作：井中水)"},{"t":"游子吟","d":"唐代","a":"孟郊","c":"慈母手中线，游子身上衣。\n临行密密缝，意恐迟迟归。\n谁言寸草心，报得三春晖。"},{"t":"燕歌行并序","d":"唐代","a":"高适","c":"开元二十六年，客有从御史大夫张公出塞而还者；作《燕歌行》以示适，感征戍之事，因而和焉。\n汉家烟尘在东北，汉将辞家破残贼。\n男儿本自重横行，天子非常赐颜色。\n摐金伐鼓下榆关，旌旆逶迤碣石间。\n校尉羽书飞瀚海，单于猎火照狼山。\n山川萧条极边土，胡骑凭陵杂风雨。\n战士军前半死生，美人帐下犹歌舞！\n大漠穷秋塞草腓，孤城落日斗兵稀。\n身当恩遇常轻敌，力尽关山未解围。(常轻敌 一作：恒轻敌)\n铁衣远戍辛勤久，玉箸应啼别离后。\n少妇城南欲断肠，征人蓟北空回首。\n边庭飘飖那可度，绝域苍茫无所有！(飘飖 一作：飘摇；无所 一作：更何)\n杀气三时作阵云，寒声一夜传刁斗。\n相看白刃血纷纷，死节从来岂顾勋？\n君不见沙场征战苦，至今犹忆李将军！"},{"t":"长干行·君家何处住","d":"唐代","a":"崔颢","c":"君家何处住，妾住在横塘。\n停船暂借问，或恐是同乡。"},{"t":"长干行·家临九江水","d":"唐代","a":"崔颢","c":"家临九江水，来去九江侧。\n同是长干人，生小不相识。"},{"t":"和张仆射塞下曲·其一","d":"唐代","a":"卢纶","c":"鹫翎金仆姑，燕尾绣蝥弧。\n独立扬新令，千营共一呼。"},{"t":"和张仆射塞下曲·其二","d":"唐代","a":"卢纶","c":"林暗草惊风，将军夜引弓。\n平明寻白羽，没在石棱中。"},{"t":"塞下曲","d":"唐代","a":"卢纶","c":"月黑雁飞高，单于夜遁逃。\n欲将轻骑逐，大雪满弓刀。"},{"t":"和张仆射塞下曲·其四","d":"唐代","a":"卢纶","c":"野幕敞琼筵，羌戎贺劳旋。\n醉和金甲舞，雷鼓动山川。"}]