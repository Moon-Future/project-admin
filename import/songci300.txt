[{"t":"菩萨蛮·平林漠漠烟如织","d":"唐代","a":"李白","c":"平林漠漠烟如织，寒山一带伤心碧。暝色入高楼，有人楼上愁。\n玉阶空伫立，宿鸟归飞急。何处是归程？长亭更短亭。(更短亭 一作：连短亭)"},{"t":"忆秦娥·箫声咽","d":"唐代","a":"李白","c":"箫声咽，秦娥梦断秦楼月。秦楼月，年年柳色，灞陵伤别。\n乐游原上清秋节，咸阳古道音尘绝。音尘绝，西风残照，汉家陵阙。"},{"t":"三五七言 / 秋风词","d":"唐代","a":"李白","c":"秋风清，秋月明，\n落叶聚还散，寒鸦栖复惊。\n相思相见知何日？此时此夜难为情！\n入我相思门，知我相思苦，\n长相思兮长相忆，短相思兮无穷极，\n早知如此绊人心，何如当初莫相识。"},{"t":"渔歌子·西塞山前白鹭飞","d":"唐代","a":"张志和","c":"西塞山前白鹭飞，桃花流水鳜鱼肥。\n青箬笠，绿蓑衣，斜风细雨不须归。"},{"t":"调笑令·边草","d":"唐代","a":"戴叔伦","c":"边草，边草，边草尽来兵老。山南山北雪晴， \n千里万里月明。明月，明月，胡笳一声愁绝。"},{"t":"宫中调笑·团扇","d":"唐代","a":"王建","c":"团扇，团扇，美人病来遮面。\n玉颜憔悴三年，谁复商量管弦。\n弦管，弦管，春草昭阳路断。"},{"t":"竹枝词·山桃红花满上头","d":"唐代","a":"刘禹锡","c":"山桃红花满上头，蜀江春水拍山流。\n花红易衰似郎意，水流无限似侬愁。"},{"t":"潇湘神·斑竹枝","d":"唐代","a":"刘禹锡","c":"斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。"},{"t":"忆江南","d":"唐代","a":"白居易","c":"江南好，风景旧曾谙。日出江花红胜火，春来江水绿如蓝。能不忆江南？"},{"t":"忆江南词三首","d":"唐代","a":"白居易","c":"江南好，风景旧曾谙。日出江花红胜火，春来江水绿如蓝。能不忆江南？\n江南忆，最忆是杭州。山寺月中寻桂子，郡亭枕上看潮头。何日更重游？\n江南忆，其次忆吴宫。吴酒一杯春竹叶，吴娃双舞醉芙蓉。早晚复相逢？"},{"t":"长相思·汴水流","d":"唐代","a":"白居易","c":"汴水流，泗水流，流到瓜州古渡头。吴山点点愁。\n思悠悠，恨悠悠，恨到归时方始休。月明人倚楼。"},{"t":"花非花","d":"唐代","a":"白居易","c":"花非花，雾非雾。\n夜半来，天明去。\n来如春梦几多时？\n去似朝云无觅处。"},{"t":"浪淘沙·借问江潮与海水","d":"唐代","a":"白居易","c":"借问江潮与海水，何似君情与妾心？\n相恨不如潮有信，相思始觉海非深。"},{"t":"采莲子·菡萏香莲十顷陂","d":"唐代","a":"皇甫松","c":"菡萏香连十顷陂(举棹)，小姑贪戏采莲迟(年少)。\n晚来弄水船头湿(举棹)，更脱红裙裹鸭儿(年少)。"},{"t":"梦江南·兰烬落","d":"唐代","a":"皇甫松","c":"兰烬落，屏上暗红蕉。闲梦江南梅熟日，夜船吹笛雨萧萧。人语驿边桥。"},{"t":"望江南·梳洗罢","d":"唐代","a":"温庭筠","c":"梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。"},{"t":"菩萨蛮·小山重叠金明灭","d":"唐代","a":"温庭筠","c":"小山重叠金明灭，鬓云欲度香腮雪。懒起画蛾眉，弄妆梳洗迟。\n照花前后镜，花面交相映。新帖绣罗襦，双双金鹧鸪。"},{"t":"更漏子·柳丝长","d":"唐代","a":"温庭筠","c":"柳丝长，春雨细，花外漏声迢递。惊塞雁，起城乌，画屏金鹧鸪。\n香雾薄，透帘幕，惆怅谢家池阁。红烛背，绣帘垂，梦长君不知。"},{"t":"菩萨蛮·红楼别夜堪惆怅","d":"唐代","a":"韦庄","c":"红楼别夜堪惆怅，香灯半卷流苏帐。残月出门时，美人和泪辞。\n琵琶金翠羽，弦上黄莺语。劝我早还家，绿窗人似花。"},{"t":"菩萨蛮·其二","d":"唐代","a":"韦庄","c":"人人尽说江南好，游人只合江南老。春水碧于天，画船听雨眠。\n垆边人似月，皓腕凝霜雪。未老莫还乡，还乡须断肠。"},{"t":"菩萨蛮·劝君今夜须沉醉","d":"唐代","a":"韦庄","c":"劝君今夜须沉醉，尊前莫话明朝事。珍重主人心，酒深情亦深。\n须愁春漏短，莫诉金杯满。遇酒且呵呵，人生能几何。"},{"t":"女冠子·四月十七","d":"唐代","a":"韦庄","c":"四月十七，正是去年今日，别君时。忍泪佯低面，含羞半敛眉。\n不知魂已断，空有梦相随。除却天边月，没人知。"},{"t":"女冠子·昨夜夜半","d":"唐代","a":"韦庄","c":"昨夜夜半，枕上分明梦见。语多时。依旧桃花面，频低柳叶眉。\n半羞还半喜，欲去又依依。觉来知是梦，不胜悲。"},{"t":"思帝乡·春日游","d":"唐代","a":"韦庄","c":"春日游，杏花吹满头。陌上谁家年少，足风流？\n妾拟将身嫁与，一生休。纵被无情弃，不能羞。"},{"t":"浣溪沙·红蓼渡头秋正雨","d":"唐代","a":"薛昭蕴","c":"红蓼渡头秋正雨，印沙鸥迹自成行，整鬟飘袖野风香。\n不语含嚬深浦里，几回愁煞棹船郎，燕归帆尽水茫茫。"},{"t":"忆江南·衔泥燕","d":"唐代","a":"牛峤","c":"衔泥燕，飞到画堂前。占得杏梁安稳处，体轻唯有主人怜，堪羡好因缘。"},{"t":"生查子·新月曲如眉","d":"五代","a":"牛希济","c":"新月曲如眉，未有团圞意。红豆不堪看，满眼相思泪。\n终日劈桃穰，仁在心儿里。两朵隔墙花，早晚成连理。"},{"t":"巫山一段云·古庙依青嶂","d":"五代","a":"李珣","c":"古庙依青嶂，行宫枕碧流。水声山色锁妆楼。往事思悠悠。\n云雨朝还暮，烟花春复秋。啼猿何必近孤舟。行客自多愁。"},{"t":"南乡子·乘彩舫","d":"五代","a":"李珣","c":"乘彩舫，过莲塘，棹歌惊起睡鸳鸯。游女带香偎伴笑，争窈窕，竞折团荷遮晚照。(带香 一作：带花)"},{"t":"诉衷情·永夜抛人何处去","d":"五代","a":"顾夐","c":"永夜抛人何处去？绝来音。香阁掩，眉敛，月将沉。\n争忍不相寻？怨孤衾。换我心，为你心，始知相忆深。"},{"t":"浣溪沙·蓼岸风多橘柚香","d":"五代","a":"孙光宪","c":"蓼岸风多橘柚香。江边一望楚天长。片帆烟际闪孤光。\n目送征鸿飞杳杳，思随流水去茫茫。兰红波碧忆潇湘。"},{"t":"谒金门·风乍起","d":"五代","a":"冯延巳","c":"风乍起，吹皱一池春水。闲引鸳鸯香径里，手挼红杏蕊。\n斗鸭阑干独倚，碧玉搔头斜坠。终日望君君不至，举头闻鹊喜。"},{"t":"鹊踏枝·谁道闲情抛掷久","d":"五代","a":"冯延巳","c":"谁道闲情抛掷久？每到春来，惆怅还依旧。日日花前常病酒，敢辞镜里朱颜瘦。(敢辞 一作：不辞)\n河畔青芜堤上柳，为问新愁，何事年年有？独立小桥风满袖，平林新月人归后。"},{"t":"鹊踏枝·几日行云何处去","d":"五代","a":"冯延巳","c":"几日行云何处去？忘却归来，不道春将暮。百草千花寒食路，香车系在谁家树？\n泪眼倚楼频独语。双燕来时，陌上相逢否？撩乱春愁如柳絮，依依梦里无寻处。(依依 一作：悠悠)"},{"t":"清平乐·雨晴烟晚","d":"五代","a":"冯延巳","c":"雨晴烟晚。绿水新池满。双燕飞来垂柳院，小阁画帘高卷。\n黄昏独倚朱阑。西南新月眉弯。砌下落花风起，罗衣特地春寒。"},{"t":"长命女·春日宴","d":"五代","a":"冯延巳","c":"春日宴，绿酒一杯歌一遍。再拜陈三愿：一愿郎君千岁，二愿妾身常健，三愿如同梁上燕，岁岁长相见。"},{"t":"摊破浣溪沙·菡萏香销翠叶残","d":"五代","a":"李璟","c":"菡萏香销翠叶残，西风愁起绿波间。还与韶光共憔悴，不堪看。\n细雨梦回鸡塞远，小楼吹彻玉笙寒。多少泪珠何限恨，倚阑干。(何限恨 一作：无限恨)"},{"t":"摊破浣溪沙·手卷真珠上玉钩","d":"五代","a":"李璟","c":"手卷真珠上玉钩，依前春恨锁重楼。风里落花谁是主？思悠悠。\n青鸟不传云外信，丁香空结雨中愁。回首绿波三楚暮，接天流。"},{"t":"乌夜啼·昨夜风兼雨","d":"五代","a":"李煜","c":"昨夜风兼雨，帘帏飒飒秋声。烛残漏断频欹枕，起坐不能平。　\n世事漫随流水，算来一梦浮生。醉乡路稳宜频到，此外不堪行。(一梦 一作：梦里)"},{"t":"虞美人·春花秋月何时了","d":"五代","a":"李煜","c":"春花秋月何时了，往事知多少。小楼昨夜又东风，故国不堪回首月明中。\n雕栏玉砌应犹在，只是朱颜改。问君能有几多愁，恰似一江春水向东流。(栏 通：阑)"},{"t":"虞美人·风回小院庭芜绿","d":"五代","a":"李煜","c":"风回小院庭芜绿，柳眼春相续。凭阑半日独无言，依旧竹声新月似当年。\n笙歌未散尊罍在，池面冰初解。烛明香暗画堂深，满鬓青霜残雪思难任。"},{"t":"相见欢·无言独上西楼","d":"五代","a":"李煜","c":"无言独上西楼，月如钩。寂寞梧桐深院锁清秋。\n剪不断，理还乱，是离愁。别是一般滋味在心头。(一般 一作：一番)"},{"t":"相见欢·林花谢了春红","d":"五代","a":"李煜","c":"林花谢了春红，太匆匆。无奈朝来寒雨晚来风。\n胭脂泪，相留醉，几时重。自是人生长恨水长东。(相留 一作：留人)"},{"t":"长相思·一重山","d":"五代","a":"李煜","c":"一重山，两重山。山远天高烟水寒，相思枫叶丹。\n菊花开，菊花残。塞雁高飞人未还，一帘风月闲。"},{"t":"浪淘沙令·帘外雨潺潺","d":"五代","a":"李煜","c":"帘外雨潺潺，春意阑珊。罗衾不耐五更寒。梦里不知身是客，一晌贪欢。\n独自莫凭栏，无限江山，别时容易见时难。流水落花春去也，天上人间。"},{"t":"清平乐·别来春半","d":"五代","a":"李煜","c":"别来春半，触目柔肠断。砌下落梅如雪乱，拂了一身还满。(柔肠断 一作：愁肠断)\n雁来音信无凭，路遥归梦难成。离恨恰如春草，更行更远还生。"},{"t":"捣练子令·深院静","d":"五代","a":"李煜","c":"深院静，小庭空，断续寒砧断续风。\n无奈夜长人不寐，数声和月到帘栊。"},{"t":"破阵子·四十年来家国","d":"五代","a":"李煜","c":"四十年来家国，三千里地山河。凤阁龙楼连霄汉，玉树琼枝作烟萝，几曾识干戈？\n一旦归为臣虏，沈腰潘鬓消磨。最是仓皇辞庙日，教坊犹奏别离歌，垂泪对宫娥。"},{"t":"临江仙·饮散离亭西去","d":"五代","a":"徐昌图","c":"饮散离亭西去，浮生长恨飘蓬。回头烟柳渐重重。淡云孤雁远，寒日暮天红。\n今夜画船何处？潮平淮月朦胧。酒醒人静奈愁浓。残灯孤枕梦，轻浪五更风。"},{"t":"菩萨蛮·枕前发尽千般愿","d":"唐代","a":"佚名","c":"枕前发尽千般愿，要休且待青山烂。水面上秤锤浮，直待黄河彻底枯。\n白日参辰现，北斗回南面。休即未能休，且待三更见日头。"},{"t":"鹊踏枝·叵耐灵鹊多谩语","d":"五代","a":"佚名","c":"叵耐灵鹊多谩语，送喜何曾有凭据？几度飞来活捉取，锁上金笼休共语。\n比拟好心来送喜，谁知锁我在金笼里。欲他征夫早归来，腾身却放我向青云里。"},{"t":"浣溪沙·五两竿头风欲平","d":"五代","a":"佚名","c":"五两竿头风欲平，长风举棹觉船轻。柔橹不施停却棹，是船行。\n满眼风波多闪灼，看山恰似走来迎。仔细看山山不动，是船行。"},{"t":"望江南·天上月","d":"五代","a":"佚名","c":"天上月，遥望似一团银。夜久更阑风渐紧。与奴吹散月边云。照见负心人。"},{"t":"点绛唇·感兴","d":"宋代","a":"王禹偁","c":"雨恨云愁，江南依旧称佳丽。水村渔市。一缕孤烟细。\n天际征鸿，遥认行如缀。平生事。此时凝睇。谁会凭栏意。(栏 通：阑)"},{"t":"酒泉子·长忆观潮","d":"宋代","a":"潘阆","c":"长忆观潮，满郭人争江上望。来疑沧海尽成空，万面鼓声中。 \n弄潮儿向涛头立，手把红旗旗不湿。别来几向梦中看，梦觉尚心寒。"},{"t":"长相思·吴山青","d":"宋代","a":"林逋","c":"吴山青，越山青，两岸青山相送迎，谁知离别情？(谁知离别情 一作：争忍有离情)\n君泪盈，妾泪盈，罗带同心结未成，江边潮已平。(江边 一作：江头)"},{"t":"踏莎行·春暮","d":"宋代","a":"寇准","c":"春色将阑，莺声渐老，红英落尽青梅小。画堂人静雨蒙蒙，屏山半掩余香袅。\n密约沉沉，离情杳杳，菱花尘满慵将照。倚楼无语欲销魂，长空黯淡连芳草。"},{"t":"苏幕遮·怀旧","d":"宋代","a":"范仲淹","c":"碧云天，黄叶地，秋色连波，波上寒烟翠。山映斜阳天接水，芳草无情，更在斜阳外。\n黯乡魂，追旅思，夜夜除非，好梦留人睡。明月楼高休独倚，酒入愁肠，化作相思泪。(留人睡 一作：留人醉)"},{"t":"渔家傲·秋思","d":"宋代","a":"范仲淹","c":"塞下秋来风景异，衡阳雁去无留意。四面边声连角起，千嶂里，长烟落日孤城闭。\n浊酒一杯家万里，燕然未勒归无计。羌管悠悠霜满地，人不寐，将军白发征夫泪。"},{"t":"蝶恋花·伫倚危楼风细细","d":"宋代","a":"柳永","c":"伫倚危楼风细细，望极春愁，黯黯生天际。草色烟光残照里，无言谁会凭阑意。(阑 通 栏)\n拟把疏狂图一醉，对酒当歌，强乐还无味。衣带渐宽终不悔，为伊消得人憔悴。"},{"t":"定风波·自春来","d":"宋代","a":"柳永","c":"自春来、惨绿愁红，芳心是事可可。日上花梢，莺穿柳带，犹压香衾卧。暖酥消、腻云亸，终日厌厌倦梳裹。无那。恨薄情一去，音书无个。\n早知恁么，悔当初、不把雕鞍锁。向鸡窗，只与蛮笺象管，拘束教吟课。镇相随、莫抛躲，针线闲拈伴伊坐。和我，免使年少，光阴虚过。"},{"t":"雨霖铃·寒蝉凄切","d":"宋代","a":"柳永","c":"寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。\n多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？(好景 一作：美景)"},{"t":"望海潮·东南形胜","d":"宋代","a":"柳永","c":"东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。\n重湖叠巘清嘉，有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙，乘醉听箫鼓，吟赏烟霞。异日图将好景，归去凤池夸。"},{"t":"迷仙引·才过笄年","d":"宋代","a":"柳永","c":"才过笄年，初绾云鬟，便学歌舞。席上尊前，王孙随分相许。算等闲、酬一笑，便千金慵觑。常只恐、容易蕣华偷换，光阴虚度。 \n已受君恩顾，好与花为主。万里丹霄，何妨携手同归去。永弃却、烟花伴侣。免教人见妾，朝云暮雨。"},{"t":"八声甘州·对潇潇暮雨洒江天","d":"宋代","a":"柳永","c":"对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。唯有长江水，无语东流。(凄紧 一作：凄惨) \n不忍登高临远，望故乡渺邈，归思难收。叹年来踪迹，何事苦淹留。想佳人妆楼颙望，误几回、天际识归舟。争知我，倚阑杆处，正恁凝愁！(阑 一作：栏)"},{"t":"安公子·远岸收残雨","d":"宋代","a":"柳永","c":"远岸收残雨。雨残稍觉江天暮。拾翠汀洲人寂静，立双双鸥鹭。望几点、渔灯隐映蒹葭浦。停画桡、两两舟人语。道去程今夜，遥指前村烟树。\n游宦成羁旅。短樯吟倚闲凝伫。万水千山迷远近，想乡关何处。自别后、风亭月榭孤欢聚。刚断肠、惹得离情苦。听杜宇声声，劝人不如归去。"},{"t":"鹤冲天·黄金榜上","d":"宋代","a":"柳永","c":"黄金榜上，偶失龙头望。明代暂遗贤，如何向。未遂风云便，争不恣狂荡。何须论得丧？才子词人，自是白衣卿相。\n烟花巷陌，依约丹青屏障。幸有意中人，堪寻访。且恁偎红倚翠，风流事，平生畅。青春都一饷。忍把浮名，换了浅斟低唱！"},{"t":"天仙子·水调数声持酒听","d":"宋代","a":"张先","c":"水调数声持酒听，午醉醒来愁未醒。送春春去几时回？临晚镜，伤流景，往事后期空记省。\n沙上并禽池上暝，云破月来花弄影。重重帘幕密遮灯，风不定，人初静，明日落红应满径。"},{"t":"千秋岁·数声鶗鴂","d":"宋代","a":"张先","c":"数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日飞花雪。(飞花雪 一作：花飞雪)\n莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。(凝残月 一作：孤灯灭)"},{"t":"青门引·春思","d":"宋代","a":"张先","c":"乍暖还轻冷。风雨晚来方定。庭轩寂寞近清明，残花中酒，又是去年病。 \n楼头画角风吹醒。入夜重门静。那堪更被明月，隔墙送过秋千影。"},{"t":"醉垂鞭·双蝶绣罗裙","d":"宋代","a":"张先","c":"双蝶绣罗裙。东池宴。初相见。朱粉不深匀。闲花淡淡春。 \n细看诸处好。人人道。柳腰身。昨日乱山昏。来时衣上云。"},{"t":"浣溪沙·一曲新词酒一杯","d":"宋代","a":"晏殊","c":"一曲新词酒一杯，去年天气旧亭台。夕阳西下几时回？\n无可奈何花落去，似曾相识燕归来。小园香径独徘徊。"},{"t":"浣溪沙·一向年光有限身","d":"宋代","a":"晏殊","c":"一向年光有限身，等闲离别易销魂，酒筵歌席莫辞频。\n满目山河空念远，落花风雨更伤春，不如怜取眼前人。"},{"t":"清平乐·红笺小字","d":"宋代","a":"晏殊","c":"红笺小字，说尽平生意。鸿雁在云鱼在水，惆怅此情难寄。 \n斜阳独倚西楼，遥山恰对帘钩。人面不知何处，绿波依旧东流。"},{"t":"山亭柳·赠歌者","d":"宋代","a":"晏殊","c":"家住西秦。赌博艺随身。花柳上、斗尖新。偶学念奴声调，有时高遏行云。蜀锦缠头无数，不负辛勤。 \n数年来往咸京道，残杯冷炙漫消魂。衷肠事、托何人。若有知音见采，不辞遍唱阳春。一曲当筵落泪，重掩罗巾。"},{"t":"蝶恋花·槛菊愁烟兰泣露","d":"宋代","a":"晏殊","c":"槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。(双飞去 一作：双来去；离恨苦 一作：离别苦)\n昨夜西风凋碧树，独上高楼，望尽天涯路。欲寄彩笺兼尺素，山长水阔知何处？"},{"t":"破阵子·春景","d":"宋代","a":"晏殊","c":"燕子来时新社，梨花落后清明。池上碧苔三四点，叶底黄鹂一两声。日长飞絮轻。\n巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。"},{"t":"离亭燕·一带江山如画","d":"宋代","a":"张昪","c":"一带江山如画，风物向秋潇洒。水浸碧天何处断？霁色冷光相射。蓼屿荻花洲，掩映竹篱茅舍。\n云际客帆高挂，烟外酒旗低亚。多少六朝兴废事，尽入渔樵闲话。怅望倚层楼，寒日无言西下。"},{"t":"玉楼春·春景","d":"宋代","a":"宋祁","c":"东城渐觉风光好。縠皱波纹迎客棹。绿杨烟外晓寒轻，红杏枝头春意闹。\n浮生长恨欢娱少。肯爱千金轻一笑。为君持酒劝斜阳，且向花间留晚照。"},{"t":"贺圣朝·留别","d":"宋代","a":"叶清臣","c":"满斟绿醑留君住。莫匆匆归去。三分春色二分愁，更一分风雨。\n花开花谢、都来几许。且高歌休诉。不知来岁牡丹时，再相逢何处。"},{"t":"诉衷情·眉意","d":"宋代","a":"欧阳修","c":"清晨帘幕卷轻霜。呵手试梅妆。都缘自有离恨，故画作远山长。\n思往事，惜流芳。易成伤。拟歌先敛，欲笑还颦，最断人肠。"},{"t":"踏莎行·候馆梅残","d":"宋代","a":"欧阳修","c":"候馆梅残，溪桥柳细。草薰风暖摇征辔。离愁渐远渐无穷，迢迢不断如春水。 \n寸寸柔肠，盈盈粉泪。楼高莫近危阑倚。平芜尽处是春山，行人更在春山外。"},{"t":"生查子·元夕","d":"宋代","a":"欧阳修","c":"去年元夜时，花市灯如昼。\n月上柳梢头，人约黄昏后。\n今年元夜时，月与灯依旧。\n不见去年人，泪湿春衫袖。(湿 一作：满)"},{"t":"蝶恋花·庭院深深深几许","d":"宋代","a":"欧阳修","c":"庭院深深深几许，杨柳堆烟，帘幕无重数。玉勒雕鞍游冶处，楼高不见章台路。\n雨横风狂三月暮，门掩黄昏，无计留春住。泪眼问花花不语，乱红飞过秋千去。"},{"t":"渔家傲·花底忽闻敲两桨","d":"宋代","a":"欧阳修","c":"花底忽闻敲两桨。逡巡女伴来寻访。酒盏旋将荷叶当。莲舟荡。时时盏里生红浪。\n花气酒香清厮酿。花腮酒面红相向。醉倚绿阴眠一饷。惊起望。船头阁在沙滩上。"},{"t":"渔家傲·近日门前溪水涨","d":"宋代","a":"欧阳修","c":"近日门前溪水涨。郎船几度偷相访。船小难开红斗帐。无计向。合欢影里空惆怅。\n愿妾身为红菡萏。年年生在秋江上。重愿郎为花底浪。无隔障。随风逐雨长来往。"},{"t":"浪淘沙·把酒祝东风","d":"宋代","a":"欧阳修","c":"把酒祝东风，且共从容。垂杨紫陌洛城东。总是当时携手处，游遍芳丛。\n聚散苦匆匆，此恨无穷。今年花胜去年红。可惜明年花更好，知与谁同？"},{"t":"凤箫吟·锁离愁","d":"宋代","a":"韩缜","c":"锁离愁，连绵无际，来时陌上初熏。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。 \n消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眼，莫负青春。"},{"t":"桂枝香·金陵怀古","d":"宋代","a":"王安石","c":"登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。(归帆 一作：征帆)\n念往昔，繁华竞逐，叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。(衰草 一作：芳草)"},{"t":"渔家傲·平岸小桥千嶂抱","d":"宋代","a":"王安石","c":"平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。\n午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。"},{"t":"浪淘沙令·伊吕两衰翁","d":"宋代","a":"王安石","c":"伊吕两衰翁，历遍穷通。一为钓叟一耕佣。若使当时身不遇，老了英雄。\n汤武偶相逢，风虎云龙。兴王只在谈笑中。直至如今千载后，谁与争功！"},{"t":"清平乐·春晚","d":"宋代","a":"王安国","c":"留春不住，费尽莺儿语。满地残红宫锦污，昨夜南园风雨。\n小怜初上琵琶，晓来思绕天涯。不肯画堂朱户，春风自在杨花。"},{"t":"卜算子·送鲍浩然之浙东","d":"宋代","a":"王观","c":"水是眼波横，山是眉峰聚。欲问行人去那边？眉眼盈盈处。\n才始送春归，又送君归去。若到江南赶上春，千万和春住。"},{"t":"临江仙·梦后楼台高锁","d":"宋代","a":"晏几道","c":"梦后楼台高锁，酒醒帘幕低垂。去年春恨却来时。落花人独立，微雨燕双飞。 \n记得小蘋初见，两重心字罗衣。琵琶弦上说相思。当时明月在，曾照彩云归。(蘋 通：苹)"},{"t":"蝶恋花·醉别西楼醒不记","d":"宋代","a":"晏几道","c":"醉别西楼醒不记。春梦秋云，聚散真容易。斜月半窗还少睡。画屏闲展吴山翠。 \n衣上酒痕诗里字。点点行行，总是凄凉意。红烛自怜无好计。夜寒空替人垂泪。"},{"t":"清平乐·留人不住","d":"宋代","a":"晏几道","c":"留人不住，醉解兰舟去。一棹碧涛春水路，过尽晓莺啼处。\n渡头杨柳青青，枝枝叶叶离情。此后锦书休寄，画楼云雨无凭。"},{"t":"鹧鸪天·彩袖殷勤捧玉钟","d":"宋代","a":"晏几道","c":"彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。\n从别后，忆相逢，几回魂梦与君同。今宵剩把银釭照，犹恐相逢是梦中。"},{"t":"鹧鸪天·小令尊前见玉箫","d":"宋代","a":"晏几道","c":"小令尊前见玉箫。银灯一曲太妖娆。歌中醉倒谁能恨，唱罢归来酒未消。 \n春悄悄，夜迢迢。碧云天共楚宫遥。梦魂惯得无拘检，又踏杨花过谢桥。"},{"t":"阮郎归·旧香残粉似当初","d":"宋代","a":"晏几道","c":"旧香残粉似当初。人情恨不如。一春犹有数行书。秋来书更疏。 \n衾凤冷，枕鸳孤。愁肠待酒舒。梦魂纵有也成虚。那堪和梦无。"},{"t":"卖花声·题岳阳楼","d":"宋代","a":"张舜民","c":"木叶下君山。空水漫漫。十分斟酒敛芳颜。不是渭城西去客，休唱阳关。\n醉袖抚危栏。天淡云闲。何人此路得生还。回首夕阳红尽处，应是长安。"},{"t":"水龙吟·次韵章质夫杨花词","d":"宋代","a":"苏轼","c":"似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。\n不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。"},{"t":"定风波·南海归赠王定国侍人寓娘","d":"宋代","a":"苏轼","c":"王定国歌儿曰柔奴，姓宇文氏，眉目娟丽，善应对，家世住京师。定国南迁归，余问柔：“广南风土， 应是不好？”柔对曰：“此心安处，便是吾乡。”因为缀词云。\n常羡人间琢玉郎，天应乞与点酥娘。尽道清歌传皓齿，风起，雪飞炎海变清凉。(天应乞与 一作：天教分付； 尽道 一作：自作)\n万里归来颜愈少，微笑，笑时犹带岭梅香。试问岭南应不好，却道：此心安处是吾乡。"},{"t":"水调歌头·明月几时有","d":"宋代","a":"苏轼","c":"丙辰中秋，欢饮达旦，大醉，作此篇，兼怀子由。\n明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。(何似 一作：何时；又恐 一作：惟 / 唯恐)\n转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。(长向 一作：偏向)"},{"t":"念奴娇·赤壁怀古","d":"宋代","a":"苏轼","c":"大江东去，浪淘尽，千古风流人物。\n故垒西边，人道是，三国周郎赤壁。\n乱石穿空，惊涛拍岸，卷起千堆雪。(穿空 一作：崩云)\n江山如画，一时多少豪杰。\n遥想公瑾当年，小乔初嫁了，雄姿英发。\n羽扇纶巾，谈笑间，樯橹灰飞烟灭。(樯橹 一作：强虏)\n故国神游，多情应笑我，早生华发。\n人生如梦，一尊还酹江月。(人生 一作：人间；尊 同：樽)"},{"t":"西江月·世事一场大梦","d":"宋代","a":"苏轼","c":"世事一场大梦，人生几度秋凉？夜来风叶已鸣廊。看取眉头鬓上。(秋凉 一作：新凉)\n酒贱常愁客少，月明多被云妨。中秋谁与共孤光。把盏凄然北望。"},{"t":"西江月·顷在黄州","d":"宋代","a":"苏轼","c":"顷在黄州，春夜行蕲水中，过酒家饮，酒醉，乘月至一溪桥上，解鞍曲肱，醉卧少休。及觉已晓，乱山攒拥，流水锵然，疑非尘世也。书此语桥柱上。\n照野弥弥浅浪，横空隐隐层霄。障泥未解玉骢骄，我欲醉眠芳草。\n可惜一溪风月，莫教踏碎琼瑶。解鞍欹枕绿杨桥，杜宇一声春晓。"},{"t":"临江仙·夜饮东坡醒复醉","d":"宋代","a":"苏轼","c":"夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。 \n长恨此身非我有，何时忘却营营。夜阑风静縠纹平。小舟从此逝，江海寄余生。"},{"t":"定风波·莫听穿林打叶声","d":"宋代","a":"苏轼","c":"三月七日，沙湖道中遇雨，雨具先去，同行皆狼狈，余独不觉。已而遂晴，故作此。\n莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。\n料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。"},{"t":"卜算子·黄州定慧院寓居作","d":"宋代","a":"苏轼","c":"缺月挂疏桐，漏断人初静。谁见幽人独往来，缥缈孤鸿影。(谁见 一作：时见)\n惊起却回头，有恨无人省。拣尽寒枝不肯栖，寂寞沙洲冷。"},{"t":"洞仙歌·冰肌玉骨","d":"宋代","a":"苏轼","c":"仆七岁时，见眉州老尼，姓朱，忘其名，年九十岁。自言尝随其师入蜀主孟昶宫中，一日大热，蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者，但记其首两句，暇日寻味，岂《洞仙歌》令乎？乃为足之云。\n冰肌玉骨，自清凉无汗。水殿风来暗香满。绣帘开，一点明月窥人，人未寝，欹枕钗横鬓乱。\n起来携素手，庭户无声，时见疏星渡河汉。试问夜如何？夜已三更，金波淡，玉绳低转。但屈指西风几时来，又不道流年暗中偷换。"},{"t":"江城子·密州出猎","d":"宋代","a":"苏轼","c":"老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。\n酒酣胸胆尚开张。鬓微霜，又何妨！持节云中，何日遣冯唐？会挽雕弓如满月，西北望，射天狼。"},{"t":"江城子·乙卯正月二十日夜记梦","d":"宋代","a":"苏轼","c":"十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。\n夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。(肠断 一作：断肠)"},{"t":"蝶恋花·春景","d":"宋代","a":"苏轼","c":"花褪残红青杏小。燕子飞时，绿水人家绕。枝上柳绵吹又少，天涯何处无芳草！\n墙里秋千墙外道。墙外行人，墙里佳人笑。笑渐不闻声渐悄，多情却被无情恼。"},{"t":"永遇乐·彭城夜宿燕子楼","d":"宋代","a":"苏轼","c":"彭城夜宿燕子楼，梦盼盼，因作此词。\n明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫，重寻无处，觉来小园行遍。 \n天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。"},{"t":"浣溪沙·游蕲水清泉寺","d":"宋代","a":"苏轼","c":"游蕲水清泉寺，寺临兰溪，溪水西流。\n山下兰芽短浸溪，松间沙路净无泥。萧萧暮雨子规啼。(萧萧 一作：潇潇)\n谁道人生无再少？门前流水尚能西！休将白发唱黄鸡。"},{"t":"浣溪沙·簌簌衣巾落枣花","d":"宋代","a":"苏轼","c":"徐门石潭谢雨，道上作五首。潭在城东二十里，常与泗水增减清浊相应。\n簌簌衣巾落枣花，村南村北响缲车，牛衣古柳卖黄瓜。(缲 通：缫)\n酒困路长惟欲睡，日高人渴漫思茶。敲门试问野人家。"},{"t":"卜算子·我住长江头","d":"宋代","a":"李之仪","c":"我住长江头，君住长江尾。日日思君不见君，共饮长江水。 \n此水几时休，此恨何时已。只愿君心似我心，定不负相思意。"},{"t":"减字木兰花·竞渡","d":"宋代","a":"黄裳","c":"红旗高举，飞出深深杨柳渚。鼓击春雷，直破烟波远远回。\n欢声震地，惊退万人争战气。金碧楼西，衔得锦标第一归。"},{"t":"眼儿媚·杨柳丝丝弄轻柔","d":"宋代","a":"王雱","c":"杨柳丝丝弄轻柔，烟缕织成愁。海棠未雨，梨花先雪，一半春休。\n而今往事难重省，归梦绕秦楼。相思只在，丁香枝上，豆蔻梢头。"},{"t":"念奴娇·断虹霁雨","d":"宋代","a":"黄庭坚","c":"八月十七日，同诸生步自永安城楼，过张宽夫园待月。偶有名酒，因以金荷酌众客。客有孙彦立，善吹笛。援笔作乐府长短句，文不加点。\n断虹霁雨，净秋空，山染修眉新绿。桂影扶疏，谁便道，今夕清辉不足？万里青天，姮娥何处，驾此一轮玉。寒光零乱，为谁偏照醽醁？\n年少从我追游，晚凉幽径，绕张园森木。共倒金荷，家万里，难得尊前相属。老子平生，江南江北，最爱临风曲。孙郎微笑，坐来声喷霜竹。"},{"t":"水调歌头·游览","d":"宋代","a":"黄庭坚","c":"瑶草一何碧，春入武陵溪。溪上桃花无数，枝上有黄鹂。我欲穿花寻路，直入白云深处，浩气展虹霓。只恐花深里，红露湿人衣。\n坐玉石，倚玉枕，拂金徽。谪仙何处？无人伴我白螺杯。我为灵芝仙草，不为朱唇丹脸，长啸亦何为？醉舞下山去，明月逐人归。"},{"t":"清平乐·春归何处","d":"宋代","a":"黄庭坚","c":"春归何处？寂寞无行路。若有人知春去处，唤取归来同住。 \n春无踪迹谁知？除非问取黄鹂。百啭无人能解，因风飞过蔷薇。"},{"t":"鹧鸪天·座中有眉山隐客史应之和前韵即席答之","d":"宋代","a":"黄庭坚","c":"黄菊枝头生晓寒。人生莫放酒杯干。风前横笛斜吹雨，醉里簪花倒著冠。 \n身健在，且加餐。舞裙歌板尽清欢。黄花白发相牵挽，付与时人冷眼看。"},{"t":"洞仙歌·雪云散尽","d":"宋代","a":"李元膺","c":"一年春物，惟梅柳间意味最深。至莺花烂漫时，则春已衰迟，使人无复新意。予作《洞仙歌》，使探春者歌之，无后时之悔。\n雪云散尽，放晓晴池院。杨柳于人便青眼。更风流多处，一点梅心，相映远，约略颦轻笑浅。\n一年春好处，不在浓芳，小艳疏香最娇软。到清明时候，百紫千红，花正乱，已失春风一半。早占取韶光共追游，但莫管春寒，醉红自暖。"},{"t":"渔家傲·小雨纤纤风细细","d":"宋代","a":"朱服","c":"小雨纤纤风细细，万家杨柳青烟里。恋树湿花飞不起，愁无比，和春付与东流水。\n九十光阴能有几？金龟解尽留无计。寄语东阳沽酒市，拚一醉，而今乐事他年泪。"},{"t":"青门饮·寄宠人","d":"宋代","a":"时彦","c":"胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。星斗横幽馆，夜无眠、灯花空老。雾浓香鸭，冰凝泪烛，霜天难晓。 \n长记小妆才了，一杯未尽，离怀多少。醉里秋波，梦中朝雨，都是醒时烦恼。料有牵情处，忍思量、耳边曾道。甚时跃马归来，认得迎门轻笑。"},{"t":"望海潮·洛阳怀古","d":"宋代","a":"秦观","c":"梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。\n西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。"},{"t":"八六子·倚危亭","d":"宋代","a":"秦观","c":"倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。\n无端天与娉婷。夜月一帘幽梦，春风十里柔情。怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝。黄鹂又啼数声。"},{"t":"满庭芳·山抹微云","d":"宋代","a":"秦观","c":"山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。(万点 一作：数点)\n销魂当此际，香囊暗解，罗带轻分。谩赢得、青楼薄幸名存。此去何时见也？襟袖上、空惹啼痕。伤情处，高城望断，灯火已黄昏。"},{"t":"江城子·西城杨柳弄春柔","d":"宋代","a":"秦观","c":"西城杨柳弄春柔，动离忧，泪难收。犹记多情、曾为系归舟。碧野朱桥当日事，人不见，水空流。\n韶华不为少年留，恨悠悠，几时休？飞絮落花时候、一登楼。便作春江都是泪，流不尽，许多愁。"},{"t":"鹊桥仙·纤云弄巧","d":"宋代","a":"秦观","c":"纤云弄巧，飞星传恨，银汉迢迢暗度。金风玉露一相逢，便胜却人间无数。\n柔情似水，佳期如梦，忍顾鹊桥归路！两情若是久长时，又岂在朝朝暮暮。"},{"t":"千秋岁·水边沙外","d":"宋代","a":"秦观","c":"水边沙外。城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。 \n忆昔西池会。鹓鹭同飞盖。携手处，今谁在。日边清梦断，镜里朱颜改。春去也，飞红万点愁如海。"},{"t":"踏莎行·郴州旅舍","d":"宋代","a":"秦观","c":"雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。 \n驿寄梅花，鱼传尺素。砌成此恨无重数。郴江幸自绕郴山，为谁流下潇湘去。"},{"t":"浣溪沙·漠漠轻寒上小楼","d":"宋代","a":"秦观","c":"漠漠轻寒上小楼，晓阴无赖似穷秋。淡烟流水画屏幽。\n自在飞花轻似梦，无边丝雨细如愁。宝帘闲挂小银钩。"},{"t":"行香子·树绕村庄","d":"宋代","a":"秦观","c":"树绕村庄，水满陂塘。倚东风，豪兴徜徉。小园几许，收尽春光。有桃花红，李花白，菜花黄。\n远远围墙，隐隐茅堂。飏青旗，流水桥旁。偶然乘兴，步过东冈。正莺儿啼，燕儿舞，蝶儿忙。"},{"t":"鹧鸪天·重过阊门万事非","d":"宋代","a":"贺铸","c":"重过阊门万事非。同来何事不同归。梧桐半死清霜后，头白鸳鸯失伴飞。 \n原上草，露初晞。旧栖新垅两依依。空床卧听南窗雨，谁复挑灯夜补衣。"},{"t":"杵声齐·砧面莹","d":"宋代","a":"贺铸","c":"砧面莹，杵声齐。捣就征衣泪墨题。寄到玉关应万里，戍人犹在玉关西。"},{"t":"踏莎行·杨柳回塘","d":"宋代","a":"贺铸","c":"杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。 \n返照迎潮，行云带雨。依依似与骚人语。当年不肯嫁春风，无端却被秋风误。"},{"t":"青玉案·凌波不过横塘路","d":"宋代","a":"贺铸","c":"凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。\n飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。(版本一)\n凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。\n碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。(版本二)"},{"t":"六州歌头·少年侠气","d":"宋代","a":"贺铸","c":"少年侠气，交结五都雄。肝胆洞，毛发耸。立谈中，死生同。一诺千金重。推翘勇，矜豪纵。轻盖拥，联飞鞚，斗城东。轰饮酒垆，春色浮寒瓮，吸海垂虹。闲呼鹰嗾犬，白羽摘雕弓，狡穴俄空。乐匆匆。(闲呼 一作：间呼)\n似黄粱梦，辞丹凤；明月共，漾孤蓬。官冗从，怀倥偬；落尘笼，簿书丛。鹖弁如云众，供粗用，忽奇功。笳鼓动，渔阳弄，思悲翁。不请长缨，系取天骄种，剑吼西风。恨登山临水，手寄七弦桐，目送归鸿。"},{"t":"石州慢·薄雨收寒","d":"宋代","a":"贺铸","c":"薄雨收寒，斜照弄睛，春意空阔。长亭柳色才黄，远客一枝先折。烟横水际，映带几点归鸿，平沙消尽龙荒雪。犹记出关来，恰如今时节。\n将发。画楼芳酒，红泪清歌，顿成轻别。回首经年，杳杳音尘都绝。欲知方寸，共有几许新愁？芭蕉不展丁香结。枉望断天涯，两厌厌风月"},{"t":"思越人·紫府东风放夜时","d":"宋代","a":"贺铸","c":"紫府东风放夜时。步莲秾李伴人归。五更钟动笙歌散，十里月明灯火稀。 \n香苒苒，梦依依。天涯寒尽减春衣。凤凰城阙知何处，寥落星河一雁飞。"},{"t":"南柯子·十里青山远","d":"宋代","a":"仲殊","c":"十里青山远，潮平路带沙。数声啼鸟怨年华。又是凄凉时候，在天涯。\n白露收残月，清风散晓霞。绿杨堤畔问荷花：记得年时沽酒，那人家？(残月 一作：残暑)"},{"t":"诉衷情·宝月山作","d":"宋代","a":"仲殊","c":"清波门外拥轻衣。杨花相送飞。西湖又还春晚，水树乱莺啼。闲院宇，小帘帏。晚初归。钟声已过，篆香才点，月到门时。"},{"t":"摸鱼儿·东皋寓居","d":"宋代","a":"晁补之","c":"买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处最好是、一川夜月光流渚。无人独舞。任翠幄张天，柔茵藉地，酒尽未能去。 \n青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑。满青镜、星星鬓影今如许。功名浪语。便似得班超，封侯万里，归计恐迟暮。"},{"t":"盐角儿·亳社观梅","d":"宋代","a":"晁补之","c":"开时似雪。谢时似雪。花中奇绝。香非在蕊，香非在萼，骨中香彻。 \n占溪风，留溪月。堪羞损、山桃如血。直饶更、疏疏淡淡，终有一般情别。"},{"t":"秋蕊香·帘幕疏疏风透","d":"宋代","a":"张耒","c":"帘幕疏疏风透。一线香飘金兽。朱阑倚遍黄昏后。廊上月华如昼。 \n别离滋味浓于酒。著人瘦。此情不及墙东柳。春色年年如旧。"},{"t":"临江仙·未遇行藏谁肯信","d":"宋代","a":"侯蒙","c":"未遇行藏谁肯信，如今方表名踪。无端良匠画形容。当风轻借力，一举入高空。 \n才得吹嘘身渐稳，只疑远赴蟾宫。雨馀时候夕阳红。几人平地上，看我碧霄中。"},{"t":"瑞龙吟·大石春景","d":"宋代","a":"周邦彦","c":"章台路。还见褪粉梅梢，试花桃树。愔愔坊陌人家，定巢燕子，归来旧处。 \n黯凝伫。因念个人痴小，乍窥门户。侵晨浅约宫黄，障风映袖，盈盈笑语。 \n前度刘郎重到，访邻寻里，同时歌舞。唯有旧家秋娘，声价如故。吟笺赋笔，犹记燕台句。知谁伴、名园露饮，东城闲步。事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。"},{"t":"满庭芳·夏日溧水无想山作","d":"宋代","a":"周邦彦","c":"风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭阑久，黄芦苦竹，拟泛九江船。\n年年。如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。"},{"t":"苏幕遮·燎沉香","d":"宋代","a":"周邦彦","c":"燎沉香，消溽暑。鸟雀呼晴，侵晓窥檐语。叶上初阳干宿雨，水面清圆，一一风荷举。\n故乡遥，何日去？家住吴门，久作长安旅。五月渔郎相忆否？小楫轻舟，梦入芙蓉浦。"},{"t":"少年游·并刀如水","d":"宋代","a":"周邦彦","c":"并刀如水，吴盐胜雪，纤手破新橙。锦幄初温，兽烟不断，相对坐调笙。 \n低声问：向谁行宿？城上已三更。马滑霜浓，不如休去，直是少人行！"},{"t":"夜游宫·叶下斜阳照水","d":"宋代","a":"周邦彦","c":"叶下斜阳照水。卷轻浪、沈沈千里。桥上酸风射眸子。立多时，看黄昏，灯火市。\n古屋寒窗底。听几片、井桐飞坠。不恋单衾再三起。有谁知，为萧娘，书一纸。"},{"t":"解语花·上元","d":"宋代","a":"周邦彦","c":"风消焰蜡，露浥红莲，花市光相射。桂华流瓦。纤云散，耿耿素娥欲下。衣裳淡雅。看楚女纤腰一把。箫鼓喧，人影参差，满路飘香麝。\n因念都城放夜。望千门如昼，嬉笑游冶。钿车罗帕。相逢处，自有暗尘随马。年光是也。唯只见、旧情衰谢。清漏移，飞盖归来，从舞休歌罢。"},{"t":"兰陵王·柳","d":"宋代","a":"周邦彦","c":"柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识京华倦客？长亭路，年去岁来，应折柔条过千尺。\n闲寻旧踪迹，又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。\n凄恻，恨堆积！渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里，泪暗滴。"},{"t":"六丑·蔷薇谢后作","d":"宋代","a":"周邦彦","c":"正单衣试酒，怅客里、光阴虚掷。愿春暂留，春归如过翼。一去无迹。为问花何在，夜来风雨，葬楚宫倾国。钗钿堕处遗香泽。乱点桃蹊，轻翻柳陌。多情为谁追惜。但蜂媒蝶使，时叩窗隔。 \n东园岑寂。渐蒙笼暗碧。静绕珍丛底，成叹息。长条故惹行客。似牵衣待话，别情无极。残英小、强簪巾帻。终不似一朵，钗头颤袅，向人欹侧。漂流处、莫趁潮汐。恐断红、尚有相思字，何由见得。"},{"t":"西河·金陵怀古","d":"宋代","a":"周邦彦","c":"佳丽地。南朝盛事谁记。山围故国绕清江，髻鬟对起。怒涛寂寞打孤城，风樯遥度天际。 \n断崖树，犹倒倚。莫愁艇子曾系。空余旧迹郁苍苍，雾沉半垒。夜深月过女墙来，伤心东望淮水。 \n酒旗戏鼓甚处市。想依稀、王谢邻里。燕子不知何世。入寻常、巷陌人家，相对如说兴亡，斜阳里。"},{"t":"虞美人·疏篱曲径田家小","d":"宋代","a":"周邦彦","c":"疏篱曲径田家小。云树开清晓。天寒山色有无中。野外一声钟起、送孤蓬。 \n添衣策马寻亭堠。愁抱惟宜酒。菰蒲睡鸭占陂塘。纵被行人惊散、又成双。"},{"t":"蝶恋花·早行","d":"宋代","a":"周邦彦","c":"月皎惊乌栖不定，更漏将残，辘轳牵金井。唤起两眸清炯炯。泪花落枕红绵冷。\n执手霜风吹鬓影。去意徊徨，别语愁难听。楼上阑干横斗柄，露寒人远鸡相应。"},{"t":"玉楼春·桃溪不作从容住","d":"宋代","a":"周邦彦","c":"桃溪不作从容住，秋藕绝来无续处。当时相候赤阑桥，今日独寻黄叶路。\n烟中列岫青无数，雁背夕阳红欲暮。人如风后入江云，情似雨馀粘地絮。"},{"t":"江神子·杏花村馆酒旗风","d":"宋代","a":"谢逸","c":"杏花村馆酒旗风。水溶溶。飏残红。野渡舟横，杨柳绿阴浓。望断江南山色远，人不见，草连空。 \n夕阳楼外晚烟笼。粉香融。淡眉峰。记得年时，相见画屏中。只有关山今夜月，千里外，素光同。"},{"t":"惜分飞·泪湿阑干花著露","d":"宋代","a":"毛滂","c":"泪湿阑干花著露，愁到眉峰碧聚。此恨平分取，更无言语空相觑。 \n断雨残云无意绪，寂寞朝朝暮暮。今夜山深处，断魂分付潮回去。"},{"t":"水调歌头·秋色渐将晚","d":"宋代","a":"叶梦得","c":"秋色渐将晚，霜信报黄花。小窗低户深映，微路绕欹斜。为问山翁何事，坐看流年轻度，拚却鬓双华。徙倚望沧海，天净水明霞。 \n念平昔，空飘荡，遍天涯。归来三径重扫，松竹本吾家。却恨悲风时起，冉冉云间新雁，边马怨胡笳。谁似东山老，谈笑静胡沙。"},{"t":"点绛唇·绍兴乙卯登绝顶小亭","d":"宋代","a":"叶梦得","c":"缥缈危亭，笑谈独在千峰上。与谁同赏。万里横烟浪。 \n老去情怀，犹作天涯想。空惆怅。少年豪放。莫学衰翁样。"},{"t":"点绛唇·新月娟娟","d":"宋代","a":"汪藻","c":"新月娟娟，夜寒江静山衔斗。起来搔首，梅影横窗瘦。\n好个霜天，闲却传杯手。君知否？乱鸦啼后，归兴浓于酒。"},{"t":"蓦山溪·梅","d":"宋代","a":"曹组","c":"洗妆真态，不作铅花御。竹外一枝斜，想佳人，天寒日暮。黄昏院落，无处著清香，风细细，雪垂垂，何况江头路。\n月边疏影，梦到消魂处。梅子欲黄时，又须作，廉纤细雨。孤芳一世，供断有情愁，消瘦损，东阳也，试问花知否？"},{"t":"三台·清明应制","d":"宋代","a":"万俟咏","c":"见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。 \n乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。 \n正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。"},{"t":"好事近·摇首出红尘","d":"宋代","a":"朱敦儒","c":"摇首出红尘，醒醉更无时节。活计绿蓑青笠，惯披霜冲雪。 \n晚来风定钓丝闲，上下是新月。千里水天一色，看孤鸿明灭。"},{"t":"相见欢·金陵城上西楼","d":"宋代","a":"朱敦儒","c":"金陵城上西楼，倚清秋。万里夕阳垂地大江流。\n中原乱，簪缨散，几时收？试倩悲风吹泪过扬州。"},{"t":"鹧鸪天·西都作","d":"宋代","a":"朱敦儒","c":"我是清都山水郎，天教分付与疏狂。曾批给雨支风券，累上留云借月章。\n诗万首，酒千觞。几曾着眼看侯王？玉楼金阙慵归去，且插梅花醉洛阳。"},{"t":"减字木兰花·题雄州驿","d":"宋代","a":"蒋氏女","c":"朝云横度。辘辘车声如水去。白草黄沙。月照孤村三两家。\n飞鸿过也。万结愁肠无昼夜。渐近燕山。回首乡关归路难。"},{"t":"南柯子·山冥云阴重","d":"宋代","a":"王炎","c":"山冥云阴重，天寒雨意浓。数枝幽艳湿啼红。莫为惜花惆怅对东风。\n蓑笠朝朝出，沟塍处处通。人间辛苦是三农。要得一犁水足望年丰。"},{"t":"宴山亭·北行见杏花","d":"宋代","a":"赵佶","c":"裁剪冰绡，轻叠数重，淡著胭脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。（闲院 一作：问院)\n凭寄离恨重重，这双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据，和梦也新来不做。"},{"t":"南歌子·天上星河转","d":"宋代","a":"李清照","c":"天上星河转，人间帘幕垂。凉生枕簟泪痕滋。起解罗衣聊问、夜何其。\n翠贴莲蓬小，金销藕叶稀。旧时天气旧时衣。只有情怀不似、旧家时。"},{"t":"一剪梅·红藕香残玉簟秋","d":"宋代","a":"李清照","c":"红藕香残玉簟秋。轻解罗裳，独上兰舟。云中谁寄锦书来？雁字回时，月满西楼。\n花自飘零水自流。一种相思，两处闲愁。此情无计可消除，才下眉头，却上心头。"},{"t":"渔家傲·秋思","d":"宋代","a":"李清照","c":"天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。\n我报路长嗟日暮，学诗谩有惊人句。九万里风鹏正举。风休住，蓬舟吹取三山去！"},{"t":"如梦令·常记溪亭日暮","d":"宋代","a":"李清照","c":"常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。"},{"t":"如梦令·昨夜雨疏风骤","d":"宋代","a":"李清照","c":"昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。"},{"t":"凤凰台上忆吹箫·香冷金猊","d":"宋代","a":"李清照","c":"香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。\n休休，这回去也，千万遍《阳关》，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。(版本一)\n香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。\n明朝，者回去也，千万遍阳关，也即难留。念武陵春晚，云锁重楼。记取楼前绿水，应念我、终日凝眸。凝眸处，从今更数，几段新愁。(版本二)"},{"t":"清平乐·年年雪里","d":"宋代","a":"李清照","c":"年年雪里，常插梅花醉。挼尽梅花无好意，赢得满衣清泪。\n今年海角天涯，萧萧两鬓生华。看取晚来风势，故应难看梅花。"},{"t":"蝶恋花·暖雨晴风初破冻","d":"宋代","a":"李清照","c":"暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。\n乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。"},{"t":"鹧鸪天·寒日萧萧上琐窗","d":"宋代","a":"李清照","c":"寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。\n秋已尽，日犹长，仲宣怀远更凄凉。不如随分尊前醉，莫负东篱菊蕊黄。"},{"t":"醉花阴·薄雾浓云愁永昼","d":"宋代","a":"李清照","c":"薄雾浓云愁永昼，瑞脑销金兽。佳节又重阳，玉枕纱厨，半夜凉初透。(厨 通：橱；销金兽 一作：消金兽)\n东篱把酒黄昏后，有暗香盈袖。莫道不销魂，帘卷西风，人比黄花瘦。(人比 一作：人似)"},{"t":"武陵春·春晚","d":"宋代","a":"李清照","c":"风住尘香花已尽，日晚倦梳头。物是人非事事休，欲语泪先流。\n闻说双溪春尚好，也拟泛轻舟。只恐双溪舴艋舟，载不动许多愁。"},{"t":"点绛唇·蹴罢秋千","d":"宋代","a":"李清照","c":"蹴罢秋千，起来慵整纤纤手。露浓花瘦，薄汗轻衣透。\n见客入来，袜刬金钗溜。和羞走，倚门回首，却把青梅嗅。"},{"t":"永遇乐·落日熔金","d":"宋代","a":"李清照","c":"落日熔金，暮云合璧，人在何处。染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。(熔金 一作：镕金)\n中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。"},{"t":"声声慢·寻寻觅觅","d":"宋代","a":"李清照","c":"寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急！雁过也，正伤心，却是旧时相识。\n满地黄花堆积，憔悴损，如今有谁堪摘？守着窗儿，独自怎生得黑！梧桐更兼细雨，到黄昏、点点滴滴。这次第，怎一个愁字了得！（守着窗儿 一作：守著窗儿）"},{"t":"蝶恋花·春涨一篙添水面","d":"宋代","a":"范成大","c":"春涨一篙添水面。芳草鹅儿，绿满微风岸。画舫夷犹湾百转。横塘塔近依前远。 \n江国多寒农事晚。村北村南，谷雨才耕遍。秀麦连冈桑叶贱。看看尝面收新茧。"},{"t":"采桑子·恨君不似江楼月","d":"宋代","a":"吕本中","c":"恨君不似江楼月，南北东西，南北东西，只有相随无别离。\n恨君却似江楼月，暂满还亏，暂满还亏，待得团圆是几时？"},{"t":"秦楼月·芳菲歇","d":"宋代","a":"向子諲","c":"芳菲歇，故园目断伤心切。伤心切，无边烟水，无穷山色。\n可堪更近乾龙节，眼中泪尽空啼血。空啼血，子规声外，晓风残月。"},{"t":"忆秦娥·与君别","d":"宋代","a":"房舜卿","c":"与君别。相思一夜梅花发。梅花发。凄凉南浦，断桥斜月。 \n盈盈微步凌波袜。东风笑倚天涯阔。天涯阔。一声羌管，暮云愁绝。"},{"t":"苍梧谣·天","d":"宋代","a":"蔡伸","c":"天。休使圆蟾照客眠。人何在，桂影自婵娟。"},{"t":"忆王孙·春词","d":"宋代","a":"李重元","c":"萋萋芳草忆王孙，柳外楼高空断魂，杜宇声声不忍闻。欲黄昏，雨打梨花深闭门。"},{"t":"临江仙·夜登小阁忆洛中旧游","d":"宋代","a":"陈与义","c":"忆昔午桥桥上饮，坐中多是豪英。长沟流月去无声。杏花疏影里，吹笛到天明。 \n二十余年如一梦，此身虽在堪惊。闲登小阁看新晴。古今多少事，渔唱起三更。"},{"t":"贺新郎·寄李伯纪丞相","d":"宋代","a":"张元干","c":"曳杖危楼去。斗垂天、沧波万顷，月流烟渚。扫尽浮云风不定，未放扁舟夜渡。宿雁落、寒芦深处。怅望关河空吊影，正人间、鼻息鸣鼍鼓。谁伴我，醉中舞。 \n十年一梦扬州路。倚高寒、愁生故国，气吞骄虏。要斩楼兰三尺剑，遗恨琵琶旧语。谩暗涩铜华尘土。唤取谪仙平章看，过苕溪、尚许垂纶否。风浩荡，欲飞举。"},{"t":"贺新郎·送胡邦衡待制赴新州","d":"宋代","a":"张元干","c":"梦绕神州路。怅秋风、连营画角，故宫离黍。底事昆仑倾砥柱，九地黄流乱注。聚万落千村狐兔。天意从来高难问，况人情老易悲难诉！更南浦，送君去。\n凉生岸柳催残暑。耿斜河，疏星淡月，断云微度。万里江山知何处？回首对床夜语。雁不到，书成谁与？目尽青天怀今古，肯儿曹恩怨相尔汝！举大白，听金缕。"},{"t":"柳梢青·茅舍疏篱","d":"宋代","a":"杨无咎","c":"茅舍疏篱。半飘残雪，斜卧低枝。可更相宜，烟笼修竹，月在寒溪。 \n宁宁伫立移时。判瘦损、无妨为伊。谁赋才情，画成幽思，写入新诗。"},{"t":"饮马歌·边头春未到","d":"宋代","a":"曹勋","c":"此腔自虏传至边，饮牛马即横笛吹之，不鼓不拍，声甚凄断。闻兀术每遇对阵之际，吹此则鏖战无还期也。\n边头春未到，雪满交河道。暮沙明残照，塞烽云间小。断鸿悲，陇月低，泪湿征衣悄。岁华老。"},{"t":"满江红·写怀","d":"宋代","a":"岳飞","c":"怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！(栏 通：阑)\n靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。(壮志 一作：壮士；兰山缺 一作：兰山阙)"},{"t":"小重山·昨夜寒蛩不住鸣","d":"宋代","a":"岳飞","c":"昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。\n白首为功名。旧山松竹老，阻归程。欲将心事付瑶琴。知音少，弦断有谁听？"},{"t":"鹧鸪天·一点残红欲尽时","d":"宋代","a":"周紫芝","c":"一点残红欲尽时。乍凉秋气满屏帏。梧桐叶上三更雨，叶叶声声是别离。 \n调宝瑟，拨金猊。那时同唱鹧鸪词。如今风雨西楼夜，不听清歌也泪垂。"},{"t":"霜天晓角·题采石蛾眉亭","d":"宋代","a":"韩元吉","c":"倚天绝壁，直下江千尺。天际两蛾凝黛，愁与恨，几时极！\n暮潮风正急，酒阑闻塞笛。试问谪仙何处？青山外，远烟碧。"},{"t":"眼儿媚·迟迟春日弄轻柔","d":"宋代","a":"朱淑真","c":"迟迟春日弄轻柔，花径暗香流。清明过了，不堪回首，云锁朱楼。\n午窗睡起莺声巧，何处唤春愁？绿杨影里，海棠亭畔，红杏梢头。"},{"t":"谒金门·春半","d":"宋代","a":"朱淑真","c":"春已半。触目此情无限。十二阑干闲倚遍。愁来天不管。 \n好是风和日暖。输与莺莺燕燕。满院落花帘不卷。断肠芳草远。"},{"t":"蝶恋花·送春","d":"宋代","a":"朱淑真","c":"楼外垂杨千万缕。欲系青春，少住春还去。犹自风前飘柳絮。随春且看归何处。 \n绿满山川闻杜宇。便做无情，莫也愁人苦。把酒送春春不语。黄昏却下潇潇雨。"},{"t":"踏莎行·秋入云山","d":"宋代","a":"张抡","c":"秋入云山，物情潇洒。百般景物堪图画。丹枫万叶碧云边，黄花千点幽岩下。 \n已喜佳辰，更怜清夜。一轮明月林梢挂。松醪常与野人期，忘形共说清闲话。"},{"t":"瑞鹤仙·郊原初过雨","d":"宋代","a":"袁去华","c":"郊原初过雨。见败叶零乱，风定犹舞。斜阳挂深树。映浓愁浅黛，遥山眉妩。来时旧路。尚岩花、娇黄半吐。到而今，唯有溪边流水，见人如故。 \n无语。邮亭深静，下马还寻，旧曾题处。无聊倦旅。伤离恨，最愁苦。纵收香藏镜，他年重到，人面桃花在否。念沈沈、小阁幽窗，有时梦去。"},{"t":"钗头凤·红酥手","d":"宋代","a":"陆游","c":"红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。\n春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！"},{"t":"秋波媚·七月十六日晚登高兴亭望长安南山","d":"宋代","a":"陆游","c":"秋到边城角声哀，烽火照高台。悲歌击筑，凭高酹酒，此兴悠哉。\n多情谁似南山月，特地暮云开。灞桥烟柳，曲江池馆，应待人来。"},{"t":"卜算子·咏梅","d":"宋代","a":"陆游","c":"驿外断桥边，寂寞开无主。已是黄昏独自愁，更着风和雨。(着 同：著) \n无意苦争春，一任群芳妒。零落成泥碾作尘，只有香如故。"},{"t":"夜游宫·记梦寄师伯浑","d":"宋代","a":"陆游","c":"雪晓清笳乱起。梦游处、不知何地。铁骑无声望似水。想关河，雁门西，青海际。\n睡觉寒灯里。漏声断、月斜窗纸。自许封侯在万里。有谁知，鬓虽残，心未死。"},{"t":"鹊桥仙·华灯纵博","d":"宋代","a":"陆游","c":"华灯纵博，雕鞍驰射，谁记当年豪举。酒徒一半取封侯，独去作、江边渔父。\n轻舟八尺，低篷三扇，占断苹洲烟雨。镜湖元自属闲人，又何必、官家赐与。(官家 一作：君恩)"},{"t":"诉衷情·当年万里觅封侯","d":"宋代","a":"陆游","c":"当年万里觅封侯，匹马戍梁州。关河梦断何处？尘暗旧貂裘。\n胡未灭，鬓先秋，泪空流。此生谁料，心在天山，身老沧洲。"},{"t":"钗头凤·世情薄","d":"宋代","a":"唐婉","c":"世情薄，人情恶，雨送黄昏花易落。晓风干，泪痕残。欲笺心事，独语斜阑。难，难，难！\n人成各，今非昨，病魂常似秋千索。角声寒，夜阑珊。怕人寻问，咽泪装欢。瞒，瞒，瞒！(装 通：妆)"},{"t":"卜算子·独自上层楼","d":"宋代","a":"程垓","c":"独自上层楼，楼外青山远。望以斜阳欲尽时，不见西飞雁。 \n独自下层楼，楼下蛩声怨。待到黄昏月上时，依旧柔肠断。"},{"t":"昭君怨·赋松上鸥","d":"宋代","a":"杨万里","c":"晚饮诚斋，忽有一鸥来泊松上，已而复去，感而赋之。\n偶听松梢扑鹿，知是沙鸥来宿。稚子莫喧哗，恐惊他。\n俄倾忽然飞去，飞去不知何处？我已乞归休，报沙鸥。"},{"t":"好事近·七月十三日夜登万花川谷望月作","d":"宋代","a":"杨万里","c":"月未到诚斋，先到万花川谷。不是诚斋无月，隔一林修竹。 \n如今才是十三夜，月色已如玉。未是秋光奇绝，看十五十六。"},{"t":"卜算子·不是爱风尘","d":"宋代","a":"严蕊","c":"不是爱风尘，似被前缘误。花落花开自有时，总赖东君主。\n去也终须去，住也如何住！若得山花插满头，莫问奴归处。"},{"t":"六州歌头·长淮望断","d":"宋代","a":"张孝祥","c":"长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明。笳鼓悲鸣。遣人惊。 \n念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰骛，若为情。闻道中原遗老，常南望、翠葆霓旌。使行人到此，忠愤气填膺。有泪如倾。"},{"t":"水调歌头·和庞佑父","d":"宋代","a":"张孝祥","c":"雪洗虏尘静，风约楚云留。何人为写悲壮，吹角古城楼。湖海平生豪气，关塞如今风景，剪烛看吴钩。剩喜燃犀处，骇浪与天浮。\n忆当年，周与谢，富春秋，小乔初嫁，香囊未解，勋业故优游。赤壁矶头落照，肥水桥边衰草，渺渺唤人愁。我欲乘风去，击楫誓中流。"},{"t":"念奴娇·过洞庭","d":"宋代","a":"张孝祥","c":"洞庭青草，近中秋，更无一点风色。玉鉴琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。(着 同：著；玉鉴 一作：玉界)\n应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕！(肝肺 一作：肝胆；沧浪 一作：沧冥；岭海 一作：岭表)"},{"t":"西江月·问讯湖边春色","d":"宋代","a":"张孝祥","c":"问讯湖边春色，重来又是三年。东风吹我过湖船，杨柳丝丝拂面。\n世路如今已惯，此心到处悠然。寒光亭下水如天，飞起沙鸥一片。"},{"t":"西江月·阻风山峰下","d":"宋代","a":"张孝祥","c":"满载一船秋色，平铺十里湖光。波神留我看斜阳，放起鳞鳞细浪。\n明日风回更好，今宵露宿何妨？水晶宫里奏霓裳，准拟岳阳楼上。"},{"t":"临江仙·暮春","d":"宋代","a":"赵长卿","c":"过尽征鸿来尽燕，故园消息茫然。一春憔悴有谁怜。怀家寒食夜，中酒落花天。\n见说江头春浪渺，殷勤欲送归船。别来此处最萦牵。短篷南浦雨，疏柳断桥烟。"},{"t":"摸鱼儿·更能消几番风雨","d":"宋代","a":"辛弃疾","c":"淳熙己亥，自湖北漕移湖南，同官王正之置酒小山亭，为赋。\n更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。(怕 一作：恨) (无归路 一作：迷归路）\n长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。"},{"t":"水龙吟·楚天千里无云","d":"宋代","a":"曾觌","c":"楚天千里无云，露华洗出秋容净。银蟾台榭，玉壶天地，参差桂影。鸳瓦寒生，画檐光射，碧梧金井。听韶华半夜，江梅三弄，风袅袅、良宵永。 \n携手西园宴罢，下瑶台、醉魂初醒。吹箫仙子，骖鸾归路，一襟清兴。鳷鹊楼高，建章门迥，星河耿耿。看沧江潮上，丹枫叶落，浸关山冷。"},{"t":"菩萨蛮·书江西造口壁","d":"宋代","a":"辛弃疾","c":"郁孤台下清江水，中间多少行人泪。西北望长安，可怜无数山。\n青山遮不住，毕竟东流去。江晚正愁予，山深闻鹧鸪。 (愁予 一作：愁余)"},{"t":"青玉案·元夕","d":"宋代","a":"辛弃疾","c":"东风夜放花千树，更吹落，星如雨。宝马雕车香满路。凤箫声动，玉壶光转，一夜鱼龙舞。\n蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。"},{"t":"清平乐·村居","d":"宋代","a":"辛弃疾","c":"茅檐低小，溪上青青草。醉里吴音相媚好，白发谁家翁媪？\n大儿锄豆溪东，中儿正织鸡笼。最喜小儿亡赖，溪头卧剥莲蓬。(亡 同：无)"},{"t":"清平乐·独宿博山王氏庵","d":"宋代","a":"辛弃疾","c":"绕床饥鼠，蝙蝠翻灯舞。屋上松风吹急雨，破纸窗间自语。\n平生塞北江南，归来华发苍颜。布被秋宵梦觉，眼前万里江山。"},{"t":"水龙吟·过南剑双溪楼","d":"宋代","a":"辛弃疾","c":"举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。\n峡束苍江对起，过危楼，欲飞还敛。元龙老矣！不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆？"},{"t":"西江月·夜行黄沙道中","d":"宋代","a":"辛弃疾","c":"明月别枝惊鹊，清风半夜鸣蝉。稻花香里说丰年，听取蛙声一片。 \n七八个星天外，两三点雨山前。旧时茅店社林边，路转溪桥忽见。(溪桥 一作：溪头)"},{"t":"贺新郎·别茂嘉十二弟","d":"宋代","a":"辛弃疾","c":"别茂嘉十二弟。鹈鴂、杜鹃实两种，见《离骚补注》\n绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。 \n将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。"},{"t":"贺新郎·甚矣吾衰矣","d":"宋代","a":"辛弃疾","c":"邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。\n甚矣吾衰矣。怅平生、交游零落，只今余几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。\n一尊搔首东窗里。想渊明、《停云》诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。"},{"t":"丑奴儿·书博山道中壁","d":"宋代","a":"辛弃疾","c":"少年不识愁滋味，爱上层楼。爱上层楼，为赋新词强说愁。 \n而今识尽愁滋味，欲说还休。欲说还休，却道“天凉好个秋”！"},{"t":"太常引·建康中秋夜为吕叔潜赋","d":"宋代","a":"辛弃疾","c":"一轮秋影转金波，飞镜又重磨。把酒问姮娥：被白发，欺人奈何？\n乘风好去，长空万里，直下看山河。斫去桂婆娑，人道是，清光更多。"},{"t":"破阵子·为陈同甫赋壮词以寄之","d":"宋代","a":"辛弃疾","c":"醉里挑灯看剑，梦回吹角连营。八百里分麾下炙，五十弦翻塞外声，沙场秋点兵。\n马作的卢飞快，弓如霹雳弦惊。了却君王天下事，赢得生前身后名。可怜白发生！"},{"t":"鹧鸪天·有客慨然谈功名因追念少年时事戏作","d":"宋代","a":"辛弃疾","c":"壮岁旌旗拥万夫，锦襜突骑渡江初。燕兵夜娖银胡䩮，汉箭朝飞金仆姑。\n追往事，叹今吾，春风不染白髭须。却将万字平戎策，换得东家种树书。"},{"t":"西江月·遣兴","d":"宋代","a":"辛弃疾","c":"醉里且贪欢笑，要愁那得工夫。近来始觉古人书，信著全无是处。\n昨夜松边醉倒，问松我醉何如。只疑松动要来扶，以手推松曰去。"},{"t":"永遇乐·京口北固亭怀古","d":"宋代","a":"辛弃疾","c":"千古江山，英雄无觅孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。\n元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问：廉颇老矣，尚能饭否？"},{"t":"南乡子·登京口北固亭有怀","d":"宋代","a":"辛弃疾","c":"何处望神州？满眼风光北固楼。千古兴亡多少事？悠悠。不尽长江滚滚流。\n年少万兜鍪，坐断东南战未休。天下英雄谁敌手？曹刘。生子当如孙仲谋。"},{"t":"卜算子·见也如何暮","d":"宋代","a":"石孝友","c":"见也如何暮。别也如何遽。别也应难见也难，后会难凭据。 \n去也如何去。住也如何住。住也应难去也难，此际难分付。"},{"t":"水调歌头·送章德茂大卿使虏","d":"宋代","a":"陈亮","c":"不见南师久，漫说北群空。当场只手，毕竟还我万夫雄。自笑堂堂汉使，得似洋洋河水，依旧只流东？且复穹庐拜，会向藁街逢！\n尧之都，舜之壤，禹之封。于中应有，一个半个耻臣戎！万里腥膻如许，千古英灵安在，磅礴几时通？胡运何须问，赫日自当中！"},{"t":"水龙吟·春恨","d":"宋代","a":"陈亮","c":"闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。 \n寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡封泪，几多幽怨。正销魂，又是疏烟淡月，子规声断。"},{"t":"唐多令·芦叶满汀洲","d":"宋代","a":"刘过","c":"安远楼小集，侑觞歌板之姬黄其姓者，乞词于龙洲道人，为赋此《唐多令》。同柳阜之、刘去非、石民瞻、周嘉仲、陈孟参、孟容。时八月五日也。\n芦叶满汀洲，寒沙带浅流。二十年重过南楼。柳下系船犹未稳，能几日，又中秋。\n黄鹤断矶头，故人今在否？旧江山浑是新愁。欲买桂花同载酒，终不似，少年游。(在否 一作：在不)"},{"t":"西江月·堂上谋臣尊俎","d":"宋代","a":"刘过","c":"堂上谋臣尊俎，边头将士干戈。天时地利与人和，“燕可伐欤？”曰：“可”。\n今日楼台鼎鼐，明年带砺山河。大家齐唱《大风歌》，不日四方来贺。"},{"t":"点绛唇·丁未冬过吴松作","d":"宋代","a":"姜夔","c":"燕雁无心，太湖西畔随云去。数峰清苦。商略黄昏雨。 \n第四桥边，拟共天随住。今何许。凭阑怀古。残柳参差舞。"},{"t":"踏莎行·自沔东来丁未元日至金陵江上感梦而作","d":"宋代","a":"姜夔","c":"燕燕轻盈，莺莺娇软，分明又向华胥见。夜长争得薄情知？春初早被相思染。\n别后书辞，别时针线，离魂暗逐郎行远。淮南皓月冷千山，冥冥归去无人管。"},{"t":"鹧鸪天·己酉之秋苕溪记所见","d":"宋代","a":"姜夔","c":"京洛风流绝代人。因何风絮落溪津。笼鞋浅出鸦头袜，知是凌波缥缈身。 \n红乍笑，绿长嚬。与谁同度可怜春。鸳鸯独宿何曾惯，化作西楼一缕云。"},{"t":"念奴娇·闹红一舸","d":"宋代","a":"姜夔","c":"余客武陵。湖北宪治在焉：古城野水，乔木参天。余与二三友，日荡舟其间。薄荷花而饮，意象幽闲，不类人境。秋水且涸。荷叶出地寻丈，因列坐其下，上不见日。清风徐来，绿云自动。间于疏处，窥见游人画船，亦一乐也。朅来吴兴。数得相羊荷花中，又夜泛西湖，光景奇绝。故以此句写之。\n闹红一舸，记来时，尝与鸳鸯为侣，三十六陂人未到，水佩风裳无数。翠叶吹凉，玉容消酒，更洒菇蒲雨。嫣然摇动，冷香飞上诗句。\n日暮，青盖亭亭，情人不见，争忍凌波去？只恐舞衣寒易落，愁人西风南浦。高柳垂阴，老鱼吹浪，留我花间住。田田多少，几回沙际归路。(愁人 一作：愁入)"},{"t":"齐天乐·蟋蟀","d":"宋代","a":"姜夔","c":"丙辰岁，与张功父会饮张达可之堂。闻屋壁间蟋蟀有声，功父约予同赋，以授歌者。功父先成，辞甚美。予裴回末利花间，仰见秋月，顿起幽思，寻亦得此。蟋蟀，中都呼为促织，善斗。好事者或以三二十万钱致一枚，镂象齿为楼观以贮之。\n庾郎先自吟愁赋，凄凄更闻私语。露湿铜铺，苔侵石井，都是曾听伊处。哀音似诉。正思妇无眠，起寻机杼。曲曲屏山，夜凉独自甚情绪？\n西窗又吹暗雨。为谁频断续，相和砧杵？候馆迎秋，离宫吊月，别有伤心无数。豳诗漫与。笑篱落呼灯，世间儿女。写入琴丝，一声声更苦。"},{"t":"扬州慢·淮左名都","d":"宋代","a":"姜夔","c":"淳熙丙申至日，予过维扬。夜雪初霁，荠麦弥望。入其城，则四顾萧条，寒水自碧，暮色渐起，戍角悲吟。予怀怆然，感慨今昔，因自度此曲。千岩老人以为有《黍离》之悲也。\n淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏，清角吹寒，都在空城。 \n杜郎俊赏，算而今重到须惊。纵豆蔻词工，青楼梦好，难赋深情。二十四桥仍在，波心荡，冷月无声。念桥边红药，年年知为谁生？"},{"t":"长亭怨慢·渐吹尽","d":"宋代","a":"姜夔","c":"余颇喜自制曲。初率意为长短句，然后协以律，故前后阕多不同。桓大司马云：“昔年种柳，依依汉南。今看摇落，凄怆江潭：树犹如此，人何以堪？”此语余深爱之。\n渐吹尽，枝头香絮，是处人家，绿深门户。远浦萦回，暮帆零乱向何许？阅人多矣，谁得似长亭树？树若有情时，不会得青青如此！\n日暮，望高城不见，只见乱山无数。韦郎去也，怎忘得、玉环分付：第一是早早归来，怕红萼无人为主。算空有并刀，难剪离愁千缕。"},{"t":"暗香·旧时月色","d":"宋代","a":"姜夔","c":"辛亥之冬，余载雪诣石湖。止既月，授简索句，且征新声，作此两曲，石湖把玩不已，使工妓隶习之，音节谐婉，乃名之曰《暗香》、《疏影》。\n旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。\n江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？"},{"t":"疏影·苔枝缀玉","d":"宋代","a":"姜夔","c":"辛亥之冬，余载雪诣石湖。止既月，授简索句，且征新声，作此两曲，石湖把玩不已，使二妓肆习之，音节谐婉，乃名之曰《暗香》、《疏影》。\n苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。\n犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。"},{"t":"风入松·一春长费买花钱","d":"宋代","a":"俞国宝","c":"一春长费买花钱，日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里秋千。(湖边 一作：花边)\n暖风十里丽人天，花压鬓云偏。画船载取春归去，馀情付、湖水湖烟。明日重扶残醉，来寻陌上花钿。"},{"t":"柳梢青·岳阳楼","d":"宋代","a":"戴复古","c":"袖剑飞吟。洞庭青草，秋水深深。万顷波光，岳阳楼上，一快披襟。\n不须携酒登临。问有酒、何人共斟？变尽人间，君山一点，自古如今。"},{"t":"减字木兰花·莎衫筠笠","d":"宋代","a":"卢炳","c":"莎衫筠笠，正是村村农务急。绿水千畦，惭愧秧针出得齐。\n风斜雨细，麦欲黄时寒又至。馌妇耕夫，画作今年稔岁图。"},{"t":"双双燕·咏燕","d":"宋代","a":"史达祖","c":"过春社了，度帘幕中间，去年尘冷。差池欲住，试入旧巢相并。还相雕梁藻井。又软语、商量不定。飘然快拂花梢，翠尾分开红影。 \n芳径。芹泥雨润。爱贴地争飞，竞夸轻俊。红楼归晚，看足柳昏花暝。应自栖香正稳。便忘了、天涯芳信。愁损翠黛双蛾，日日画阑独凭。"},{"t":"绮罗香·咏春雨","d":"宋代","a":"史达祖","c":"做冷欺花，将烟困柳，千里偷催春暮。尽日冥迷，愁里欲飞还住。惊粉重、蝶宿西园，喜泥润、燕归南浦。最妨它、佳约风流，钿车不到杜陵路。 \n沉沉江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日、门掩梨花，剪灯深夜语。"},{"t":"江城子·画楼帘幕卷新晴","d":"宋代","a":"卢祖皋","c":"画楼帘幕卷新晴。掩银屏，晓寒轻。坠粉飘香，日日唤愁生。暗数十年湖上路，能几度，著娉婷？ \n年华空自感飘零。拥春酲，对谁醒？天阔云闲，无处觅箫声。载酒买花年少事，浑不似，旧心情。"},{"t":"宴清都·初春","d":"宋代","a":"卢祖皋","c":"春讯飞琼管。风日薄、度墙啼鸟声乱。江城次第，笙歌翠合，绮罗香暖。溶溶涧渌冰泮。醉梦里、年华暗换。料黛眉重锁隋堤，芳心还动梁苑。 \n新来雁阔云音，鸾分鉴影，无计重见。啼春细雨，笼愁澹月，恁时庭院。离肠未语先断。算犹有、凭高望眼。更那堪、芳草连天，飞梅弄晚。"},{"t":"浪淘沙·莫上玉楼看","d":"宋代","a":"韩疁","c":"莫上玉楼看。花雨斑斑。四垂罗幕护朝寒。燕子不知人去也，飞认阑干。 \n回首几关山。后会应难。相逢祗有梦魂间，可奈梦随春漏短，不到江南。"},{"t":"霜天晓角·仪真江上夜泊","d":"宋代","a":"黄机","c":"寒江夜宿。长啸江之曲。水底鱼龙惊动，风卷地、浪翻屋。 \n诗情吟未足。酒兴断还续。草草兴亡休问，功名泪、欲盈掬。"},{"t":"玉楼春·春思","d":"宋代","a":"严仁","c":"春风只在园西畔，荠菜花繁胡蝶乱。冰池晴绿照还空，香径落红吹已断。 \n意长翻恨游丝短，尽日相思罗带缓。宝奁明月不欺人，明日归来君试看。"},{"t":"沁园春·答九华叶贤良","d":"宋代","a":"刘克庄","c":"一卷阴符，二石硬弓，百斤宝刀。更玉花骢喷，鸣鞭电抹，乌丝阑展，醉墨龙跳。牛角书生，虬髯豪客，谈笑皆堪折简招。依稀记，曾请缨系粤，草檄征辽。 \n当年目视云霄。谁信道凄凉今折腰。怅燕然未勒，南归草草，长安不见，北望迢迢。老去胸中，有些磊块，歌罢犹须著酒浇。休休也，但帽边鬓改，镜里颜凋。"},{"t":"长相思·惜梅","d":"宋代","a":"刘克庄","c":"寒相催。暖相催。催了开时催谢时。丁宁花放迟。 \n角声吹。笛声吹。吹了南枝吹北枝。明朝成雪飞。"},{"t":"贺新郎·送陈真州子华","d":"宋代","a":"刘克庄","c":"北望神州路。试平章、这场公事，怎生分付。记得太行山百万，曾入宗爷驾驭。今把作、握蛇骑虎。君去京东豪杰喜，想投戈、下拜真吾父。谈笑里，定齐鲁。 \n两河萧瑟惟狐兔。问当年、祖生去后，有人来否。多少新亭挥泪客，谁梦中原块土。算事业、须由人做。应笑书生心胆怯，向车中、闭置如新妇。空目送，塞鸿去。"},{"t":"贺新郎·九日","d":"宋代","a":"刘克庄","c":"湛湛长空黑。更那堪、斜风细雨，乱愁如织。老眼平生空四海，赖有高楼百尺。看浩荡、千崖秋色。白发书生神州泪，尽凄凉、不向牛山滴。追往事，去无迹。 \n少年自负凌云笔。到而今、春华落尽，满怀萧瑟。常恨世人新意少，爱说南朝狂客。把破帽、年年拈出。若对黄花孤负酒，怕黄花、也笑人岑寂。鸿北去，日西匿。"},{"t":"玉楼春·戏林推","d":"宋代","a":"刘克庄","c":"年年跃马长安市。客舍似家家似寄。青钱换酒日无何，红烛呼卢宵不寐。 \n易挑锦妇机中字。难得玉人心下事。男儿西北有神州，莫滴水西桥畔泪。"},{"t":"卜算子·片片蝶衣轻","d":"宋代","a":"刘克庄","c":"片片蝶衣轻，点点猩红小。道是天公不惜花，百种千般巧。 \n朝见树头繁，暮见枝头少。道是天公果惜花，雨洗风吹了。"},{"t":"一剪梅·舟过吴江","d":"宋代","a":"蒋捷","c":"一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。（渡 一作：度。桥 一作：娇）\n何日归家洗客袍？银字笙调，心字香烧。流光容易把人抛，红了樱桃，绿了芭蕉。"},{"t":"虞美人·听雨","d":"宋代","a":"蒋捷","c":"少年听雨歌楼上，红烛昏罗帐。壮年听雨客舟中，江阔云低、断雁叫西风。 \n而今听雨僧庐下，鬓已星星也。悲欢离合总无情，一任阶前、点滴到天明。"},{"t":"满江红·送李御带珙","d":"宋代","a":"吴潜","c":"红玉阶前，问何事、翩然引去。湖海上、一汀鸥鹭，半帆烟雨。报国无门空自怨，济时有策从谁吐。过垂虹亭下系扁舟，鲈堪煮。 \n拚一醉，留君住。歌一曲，送君路。遍江南江北，欲归何处。世事悠悠浑未了，年光冉冉今如许。试举头、一笑问青天，天无语。"},{"t":"江城子·示表侄刘国华","d":"宋代","a":"吴潜","c":"家园十亩屋头边。正春妍，酿花天。杨柳多情，拂拂带轻烟。别馆闲亭随分有，时策杖，小盘旋。\n采山钓水美而鲜。饮中仙，醉中禅。闲处光阴，赢得日高眠。一品高官人道好，多少事，碎心田。"},{"t":"蓦山溪·自述","d":"宋代","a":"宋自逊","c":"壶山居士，未老心先懒。爱学道人家，办竹几、蒲团茗碗。青山可买，小结屋三间，开一径，俯清溪，修竹栽教满。\n客来便请，随分家常饭。若肯小留连，更薄酒，三杯两盏，吟诗度曲，风月任招呼。身外事，不关心，自有天公管。"},{"t":"谒金门·花过雨","d":"宋代","a":"李好古","c":"花过雨，又是一番红素。燕子归来愁不语，旧巢无觅处。\n谁在玉关劳苦？谁在玉楼歌舞？若使胡尘吹得去，东风侯万户。"},{"t":"青玉案·年年社日停针线","d":"宋代","a":"黄公绍","c":"年年社日停针线。怎忍见、双飞燕。今日江城春已半。一身犹在，乱山深处，寂寞溪桥畔。\n春衫著破谁针线。点点行行泪痕满。落日解鞍芳草岸。花无人戴，酒无人劝，醉也无人管。"},{"t":"湘春夜月·近清明","d":"宋代","a":"黄孝迈","c":"近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。 \n空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。"},{"t":"长相思·花深深","d":"宋代","a":"陈东甫","c":"花深深，柳阴阴。度柳穿花觅信音，君心负妾心。\n怨鸣琴，恨孤衾。钿誓钗盟何处寻？当初谁料今！"},{"t":"水调歌头·平山堂用东坡韵","d":"宋代","a":"方岳","c":"秋雨一何碧，山色倚晴空。江南江北愁思，分付酒螺红。芦叶蓬舟千重，菰菜莼羹一梦，无语寄归鸿。醉眼渺河洛，遗恨夕阳中。 \n苹洲外，山欲暝，敛眉峰。人间俯仰陈迹，叹息两仙翁。不见当时杨柳，只是从前烟雨，磨灭几英雄。天地一孤啸，匹马又西风。"},{"t":"浣溪沙·门隔花深梦旧游","d":"宋代","a":"吴文英","c":"门隔花深梦旧游。夕阳无语燕归愁。玉纤香动小帘钩。 \n落絮无声春堕泪，行云有影月含羞。东风临夜冷于秋。"},{"t":"风入松·听风听雨过清明","d":"宋代","a":"吴文英","c":"听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。 \n西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。"},{"t":"莺啼序·春晚感怀","d":"宋代","a":"吴文英","c":"残寒正欺病酒，掩沈香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情、游荡随风，化为轻絮。\n十载西湖，傍柳系马，趁娇尘软雾。溯红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。\n幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿，记当时、短楫桃根渡。青楼仿佛。临分败壁题诗，泪墨惨淡尘土。\n危亭望极，草色天涯，叹鬓侵半苎。暗点检，离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沈过雁，漫相思、弹入哀筝柱。伤心千里江南，怨曲重招，断魂在否？"},{"t":"八声甘州·灵岩陪庾幕诸公游","d":"宋代","a":"吴文英","c":"渺空烟四远，是何年、青天坠长星？幻苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。\n宫里吴王沉醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦斜日落渔汀。连呼酒、上琴台去，秋与云平。"},{"t":"唐多令·惜别","d":"宋代","a":"吴文英","c":"何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。 \n年事梦中休。花空烟水流。燕辞归、客尚淹留。垂柳不萦裙带住。漫长是、系行舟。"},{"t":"清平乐·宫怨","d":"宋代","a":"黄升","c":"珠帘寂寂。愁背银缸泣。记得少年初选入。三十六宫第一。 \n当年掌上承恩。而今冷落长门。又是羊车过也，月明花落黄昏。"},{"t":"贺新郎·西湖","d":"宋代","a":"文及翁","c":"一勺西湖水。渡江来，百年歌舞，百年酣醉。回首洛阳花石尽，烟渺黍离之地。更不复、新亭堕泪。簇乐红妆摇画舫，问中流、击楫何人是？千古恨，几时洗？\n余生自负澄清志。更有谁、磻溪未遇，傅岩未起。国事如今谁倚仗，衣带一江而已！便都道、江神堪恃。借问孤山林处士，但掉头、笑指梅花蕊。天下事，可知矣！"},{"t":"西江月·新秋写兴","d":"宋代","a":"刘辰翁","c":"天上低昂似旧，人间儿女成狂。夜来处处试新妆。却是人间天上。 \n不觉新凉似水，相思两鬓如霜。梦从海底跨枯桑。阅尽银河风浪。"},{"t":"兰陵王·丙子送春","d":"宋代","a":"刘辰翁","c":"送春去。春去人间无路。秋千外，芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。 \n春去。最谁苦。但箭雁沉边，梁燕无主。杜鹃声里长门暮。想玉树凋土，泪盘如露。咸阳送客屡回顾。斜日未能度。 \n春去。尚来否。正江令恨别，庾信愁赋。二人皆北去。苏堤尽日风和雨。叹神游故国，花记前度。人生流落，顾孺子，共夜语。"},{"t":"满江红·题南京夷山驿","d":"宋代","a":"王清惠","c":"太液芙蓉，浑不似、旧时颜色。 曾记得、春风雨露，玉楼金阙。名播兰馨妃后里，晕潮莲脸君王侧。忽一声、鼙鼓揭天来，繁华歇。\n龙虎散，风云灭。千古恨，凭谁说。对山河百二，泪盈襟血。客馆夜惊尘土梦，宫车晓碾关山月。问嫦娥、于我肯从容，同圆缺？"},{"t":"八声甘州·记玉关踏雪事清游","d":"宋代","a":"张炎","c":"辛卯岁，沈尧道同余北归，各处杭、越。逾岁，尧道来问寂寞，语笑数日。又复别去。赋此曲，并寄赵学舟。\n记玉关踏雪事清游，寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。\n载取白云归去，问谁留楚佩，弄影中洲？折芦花赠远，零落一身秋。向寻常、野桥流水，待招来，不是旧沙鸥。空怀感，有斜阳处，却怕登楼。"},{"t":"清平乐·候蛩凄断","d":"宋代","a":"张炎","c":"候蛩凄断，人语西风岸。月落沙平江似练，望尽芦花无雁。\n暗教愁损兰成，可怜夜夜关情。只有一枝梧叶，不知多少秋声！"}]