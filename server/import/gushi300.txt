[{"t":"击壤歌","d":"先秦","a":"佚名","c":"日出而作，日入而息。\n凿井而饮，耕田而食。\n帝力于我何有哉！"},{"t":"关雎","d":"先秦","a":"佚名","c":"关关雎鸠，在河之洲。窈窕淑女，君子好逑。\n参差荇菜，左右流之。窈窕淑女，寤寐求之。\n求之不得，寤寐思服。悠哉悠哉，辗转反侧。\n参差荇菜，左右采之。窈窕淑女，琴瑟友之。\n参差荇菜，左右芼之。窈窕淑女，钟鼓乐之。"},{"t":"木瓜","d":"先秦","a":"佚名","c":"投我以木瓜，报之以琼琚。匪报也，永以为好也！\n投我以木桃，报之以琼瑶。匪报也，永以为好也！\n投我以木李，报之以琼玖。匪报也，永以为好也！"},{"t":"桃夭","d":"先秦","a":"佚名","c":"桃之夭夭，灼灼其华。之子于归，宜其室家。\n桃之夭夭，有蕡其实。之子于归，宜其家室。\n桃之夭夭，其叶蓁蓁。之子于归，宜其家人。"},{"t":"蒹葭","d":"先秦","a":"佚名","c":"蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。\n蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。\n蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。"},{"t":"无衣","d":"先秦","a":"佚名","c":"岂曰无衣？七兮。不如子之衣，安且吉兮。\n岂曰无衣？六兮。不如子之衣，安且燠兮。"},{"t":"河广","d":"先秦","a":"佚名","c":"谁谓河广？一苇杭之。谁谓宋远？跂予望之。\n谁谓河广？曾不容刀。谁谓宋远？曾不崇朝。"},{"t":"采薇","d":"先秦","a":"佚名","c":"采薇采薇，薇亦作止。曰归曰归，岁亦莫止。 靡室靡家，猃狁之故。不遑启居，猃狁之故。\n采薇采薇，薇亦柔止。曰归曰归，心亦忧止。 忧心烈烈，载饥载渴。我戍未定，靡使归聘。\n采薇采薇，薇亦刚止。曰归曰归，岁亦阳止。 王事靡盬，不遑启处。忧心孔疚，我行不来！\n彼尔维何？维常之华。彼路斯何？君子之车。 戎车既驾，四牡业业。岂敢定居？一月三捷。\n驾彼四牡，四牡骙骙。君子所依，小人所腓。 四牡翼翼，象弭鱼服。岂不日戒？猃狁孔棘！\n昔我往矣，杨柳依依。今我来思，雨雪霏霏。 行道迟迟，载渴载饥。我心伤悲，莫知我哀！"},{"t":"硕鼠","d":"先秦","a":"佚名","c":"硕鼠硕鼠，无食我黍！三岁贯女，莫我肯顾。逝将去女，适彼乐土。乐土乐土，爰得我所。\n硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直。\n硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号？(女 通 汝)"},{"t":"伐檀","d":"先秦","a":"佚名","c":"坎坎伐檀兮，置之河之干兮。河水清且涟猗。不稼不穑，胡取禾三百廛兮？不狩不猎，胡瞻尔庭有县貆兮？彼君子兮，不素餐兮！\n坎坎伐辐兮，置之河之侧兮。河水清且直猗。不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮！\n坎坎伐轮兮，置之河之漘兮。河水清且沦猗。不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮！"},{"t":"相鼠","d":"先秦","a":"佚名","c":"相鼠有皮，人而无仪！人而无仪，不死何为？\n相鼠有齿，人而无止！人而无止，不死何俟？\n相鼠有体，人而无礼！人而无礼，胡不遄死？"},{"t":"荆轲歌 / 渡易水歌","d":"先秦","a":"佚名","c":"风萧萧兮易水寒，壮士一去兮不复还。(复还 一作：复反)\n探虎穴兮入蛟宫，仰天呼气兮成白虹。(此句疑为后人补作)"},{"t":"垓下歌","d":"先秦","a":"项羽","c":"力拔山兮气盖世。时不利兮骓不逝。\n骓不逝兮可奈何！虞兮虞兮奈若何！"},{"t":"大风歌","d":"两汉","a":"刘邦","c":"大风起兮云飞扬，\n威加海内兮归故乡，\n安得猛士兮守四方！"},{"t":"秋风辞","d":"两汉","a":"刘彻","c":"秋风起兮白云飞，草木黄落兮雁南归。\n兰有秀兮菊有芳，怀佳人兮不能忘。\n泛楼船兮济汾河，横中流兮扬素波。\n箫鼓鸣兮发棹歌，欢乐极兮哀情多。\n少壮几时兮奈老何！"},{"t":"赋得北方有佳人","d":"唐代","a":"徐惠","c":"由来称独立，本自号倾城。\n柳叶眉间发，桃花脸上生。\n腕摇金钏响，步转玉环鸣。\n纤腰宜宝袜，红衫艳织成。\n悬知一顾重，别觉舞腰轻。"},{"t":"上邪","d":"两汉","a":"佚名","c":"上邪！我欲与君相知，长命无绝衰。\n山无陵，江水为竭，冬雷震震，夏雨雪，天地合，乃敢与君绝。"},{"t":"江南","d":"两汉","a":"佚名","c":"江南可采莲，莲叶何田田。鱼戏莲叶间。\n鱼戏莲叶东，鱼戏莲叶西，鱼戏莲叶南，鱼戏莲叶北。"},{"t":"长歌行","d":"两汉","a":"汉乐府","c":"青青园中葵，朝露待日晞。\n阳春布德泽，万物生光辉。\n常恐秋节至，焜黄华叶衰。\n百川东到海，何时复西归？\n少壮不努力，老大徒伤悲！"},{"t":"古歌","d":"两汉","a":"佚名","c":"秋风萧萧愁杀人，出亦愁，入亦愁。\n座中何人，谁不怀忧。\n令我白头。\n胡地多飚风，树木何修修。\n离家日趋远，衣带日趋缓。\n心思不能言，肠中车轮转。"},{"t":"十五从军征","d":"两汉","a":"佚名","c":"十五从军征，八十始得归。\n道逢乡里人：“家中有阿谁？”\n“遥看是君家，松柏冢累累。”(遥看 一作：遥望)\n兔从狗窦入，雉从梁上飞。\n中庭生旅谷，井上生旅葵。\n舂谷持作饭，采葵持作羹。\n羹饭一时熟，不知饴阿谁。\n出门东向看，泪落沾我衣。"},{"t":"明月何皎皎","d":"两汉","a":"佚名","c":"明月何皎皎，照我罗床帏。\n忧愁不能寐，揽衣起徘徊。\n客行虽云乐，不如早旋归。\n出户独彷徨，愁思当告谁！\n引领还入房，泪下沾裳衣。"},{"t":"东城高且长","d":"两汉","a":"佚名","c":"东城高且长，逶迤自相属。\n回风动地起，秋草萋已绿。\n四时更变化，岁暮一何速！\n晨风怀苦心，蟋蟀伤局促。\n荡涤放情志，何为自结束！\n燕赵多佳人，美者颜如玉。\n被服罗裳衣，当户理清曲。\n音响一何悲！弦急知柱促。\n驰情整中带，沉吟聊踯躅。\n思为双飞燕，衔泥巢君屋。"},{"t":"行行重行行","d":"两汉","a":"佚名","c":"行行重行行，与君生别离。\n相去万余里，各在天一涯。\n道路阻且长，会面安可知？\n胡马依北风，越鸟巢南枝。\n相去日已远，衣带日已缓。\n浮云蔽白日，游子不顾反。\n思君令人老，岁月忽已晚。\n弃捐勿复道，努力加餐饭。"},{"t":"涉江采芙蓉","d":"两汉","a":"佚名","c":"涉江采芙蓉，兰泽多芳草。\n采之欲遗谁？所思在远道。\n还顾望旧乡，长路漫浩浩。\n同心而离居，忧伤以终老。"},{"t":"迢迢牵牛星","d":"两汉","a":"佚名","c":"迢迢牵牛星，皎皎河汉女。\n纤纤擢素手，札札弄机杼。\n终日不成章，泣涕零如雨。\n河汉清且浅，相去复几许。\n盈盈一水间，脉脉不得语。"},{"t":"回车驾言迈","d":"两汉","a":"佚名","c":"回车驾言迈，悠悠涉长道。\n四顾何茫茫，东风摇百草。\n所遇无故物，焉得不速老。\n盛衰各有时，立身苦不早。\n人生非金石，岂能长寿考？\n奄忽随物化，荣名以为宝。"},{"t":"客从远方来","d":"两汉","a":"佚名","c":"客从远方来，遗我一端绮。\n相去万余里，故人心尚尔。\n文采双鸳鸯，裁为合欢被。\n著以长相思，缘以结不解。\n以胶投漆中，谁能别离此？"},{"t":"凛凛岁云暮","d":"两汉","a":"佚名","c":"凛凛岁云暮，蝼蛄夕鸣悲。\n凉风率已厉，游子寒无衣。\n锦衾遗洛浦，同袍与我违。\n独宿累长夜，梦想见容辉。\n良人惟古欢，枉驾惠前绥。\n愿得常巧笑，携手同车归。\n既来不须臾，又不处重闱。\n亮无晨风翼，焉能凌风飞？\n眄睐以适意，引领遥相睎。\n徙倚怀感伤，垂涕沾双扉。"},{"t":"桓灵时童谣","d":"两汉","a":"佚名","c":"举秀才，不知书。\n举孝廉，父别居。\n寒素清白浊如泥，\n高第良将怯如鸡。"},{"t":"龟虽寿","d":"两汉","a":"曹操","c":"神龟虽寿，犹有竟时。\n腾蛇乘雾，终为土灰。\n老骥伏枥，志在千里。\n烈士暮年，壮心不已。\n盈缩之期，不但在天；\n养怡之福，可得永年。\n幸甚至哉，歌以咏志。"},{"t":"蒿里行","d":"两汉","a":"曹操","c":"关东有义士，兴兵讨群凶。\n初期会盟津，乃心在咸阳。\n军合力不齐，踌躇而雁行。\n势利使人争，嗣还自相戕。\n淮南弟称号，刻玺于北方。\n铠甲生虮虱，万姓以死亡。\n白骨露于野，千里无鸡鸣。\n生民百遗一，念之断人肠。"},{"t":"观沧海","d":"两汉","a":"曹操","c":"东临碣石，以观沧海。\n水何澹澹，山岛竦峙。\n树木丛生，百草丰茂。\n秋风萧瑟，洪波涌起。\n日月之行，若出其中；\n星汉灿烂，若出其里。\n幸甚至哉，歌以咏志。"},{"t":"短歌行","d":"两汉","a":"曹操","c":"对酒当歌，人生几何！\n譬如朝露，去日苦多。\n慨当以慷，忧思难忘。\n何以解忧？唯有杜康。\n青青子衿，悠悠我心。\n但为君故，沉吟至今。\n呦呦鹿鸣，食野之苹。\n我有嘉宾，鼓瑟吹笙。\n明明如月，何时可掇？\n忧从中来，不可断绝。\n越陌度阡，枉用相存。\n契阔谈䜩，心念旧恩。(谈䜩 一作：谈宴)\n月明星稀，乌鹊南飞。\n绕树三匝，何枝可依？\n山不厌高，海不厌深。\n周公吐哺，天下归心。"},{"t":"赠从弟·其二","d":"两汉","a":"刘桢","c":"亭亭山上松，瑟瑟谷中风。\n风声一何盛，松枝一何劲。\n冰霜正惨凄，终岁常端正。\n岂不罹凝寒，松柏有本性。"},{"t":"室思","d":"魏晋","a":"徐干","c":"沉阴结愁忧，愁忧为谁兴？\n念与君相别，各在天一方。\n良会未有期，中心摧且伤。\n不聊忧餐食，慊慊常饥空。\n端坐而无为，仿佛君容光。\n峨峨高山首，悠悠万里道。\n君去日已远，郁结令人老。\n人生一世间，忽若暮春草。\n时不可再得，何为自愁恼？\n每诵昔鸿恩，贱躯焉足保。\n浮云何洋洋，愿因通我词。\n飘摇不可寄，徙倚徒相思。\n人离皆复会，君独无返期。\n自君之出矣，明镜暗不治。\n思君如流水，何有穷已时。\n惨惨时节尽，兰叶复凋零。\n喟然长叹息，君期慰我情。\n辗转不能寐，长夜何绵绵。\n蹑履起出户，仰观三星连。\n自恨志不遂，泣涕如涌泉。\n思君见巾栉，以益我劳勤。\n安得鸿鸾羽，觏此心中人。\n诚心亮不遂，搔首立悁悁。\n何言一不见，复会无因缘。\n故如比目鱼，今隔如参辰。\n人靡不有初，想君能终之。\n别来历年岁，旧恩何可期。\n重新而忘故，君子所尤讥。\n寄身虽在远，岂忘君须臾。\n既厚不为薄，想君时见思。"},{"t":"燕歌行二首·其一","d":"魏晋","a":"曹丕","c":"秋风萧瑟天气凉，草木摇落露为霜，群燕辞归鹄南翔。(鹄南翔 一作：雁南翔）\n念君客游思断肠，慊慊思归恋故乡，君何淹留寄他方？(君何 一作：何为)\n贱妾茕茕守空房，忧来思君不敢忘，不觉泪下沾衣裳。\n援琴鸣弦发清商，短歌微吟不能长。\n明月皎皎照我床，星汉西流夜未央。\n牵牛织女遥相望，尔独何辜限河梁。"},{"t":"白马篇","d":"两汉","a":"曹植","c":"白马饰金羁，连翩西北驰。\n借问谁家子，幽并游侠儿。 \n少小去乡邑，扬声沙漠垂。\n宿昔秉良弓，楛矢何参差。\n控弦破左的，右发摧月支。\n仰手接飞猱，俯身散马蹄。\n狡捷过猴猿，勇剽若豹螭。\n边城多警急，虏骑数迁移。\n羽檄从北来，厉马登高堤。\n长驱蹈匈奴，左顾凌鲜卑。\n弃身锋刃端，性命安可怀？\n父母且不顾，何言子与妻！\n名编壮士籍，不得中顾私。\n捐躯赴国难，视死忽如归！(名编 一作：名在)"},{"t":"七步诗","d":"两汉","a":"曹植","c":"煮豆持作羹，漉菽以为汁。(菽 一作：豉)\n萁在釜下燃，豆在釜中泣。\n本自同根生，相煎何太急？"},{"t":"杂诗七首·其四","d":"两汉","a":"曹植","c":"南国有佳人，容华若桃李。\n朝游江北岸，夕宿潇湘沚。\n时俗薄朱颜，谁为发皓齿？\n俯仰岁将暮，荣耀难久恃。"},{"t":"七哀诗三首·其一","d":"两汉","a":"王粲","c":"西京乱无象，豺虎方遘患。\n复弃中国去，委身适荆蛮。\n亲戚对我悲，朋友相追攀。\n出门无所见，白骨蔽平原。\n路有饥妇人，抱子弃草间。\n顾闻号泣声，挥涕独不还。\n“未知身死处，何能两相完？”\n驱马弃之去，不忍听此言。\n南登霸陵岸，回首望长安，\n悟彼下泉人，喟然伤心肝。"},{"t":"赠秀才入军·其十四","d":"魏晋","a":"嵇康","c":"息徒兰圃，秣马华山。\n流磻平皋，垂纶长川。\n目送归鸿，手挥五弦。\n俯仰自得，游心太玄。\n嘉彼钓叟，得鱼忘筌。\n郢人逝矣，谁与尽言？"},{"t":"咏怀八十二首·其一","d":"魏晋","a":"阮籍","c":"夜中不能寐，起坐弹鸣琴。\n薄帷鉴明月，清风吹我襟。\n孤鸿号外野，翔鸟鸣北林。\n徘徊将何见？忧思独伤心。"},{"t":"吴孙皓初童谣","d":"魏晋","a":"佚名","c":"宁饮建业水，不食武昌鱼。\n宁还建业死，不止武昌居。"},{"t":"咏史·郁郁涧底松","d":"魏晋","a":"左思","c":"郁郁涧底松，离离山上苗。\n以彼径寸茎，荫此百尺条。\n世胄蹑高位，英俊沉下僚。\n地势使之然，由来非一朝。\n金张藉旧业，七叶珥汉貂。\n冯公岂不伟，白首不见招。"},{"t":"思吴江歌","d":"魏晋","a":"张翰","c":"秋风起兮木叶飞，吴江水兮鲈正肥。\n三千里兮家未归，恨难禁兮仰天悲。"},{"t":"归园田居·其一","d":"魏晋","a":"陶渊明","c":"少无适俗韵，性本爱丘山。\n误落尘网中，一去三十年。(误落 一作：误入)\n羁鸟恋旧林，池鱼思故渊。\n开荒南野际，守拙归园田。\n方宅十余亩，草屋八九间。\n榆柳荫后檐，桃李罗堂前。\n暧暧远人村，依依墟里烟。\n狗吠深巷中，鸡鸣桑树颠。\n户庭无尘杂，虚室有余闲。\n久在樊笼里，复得返自然。"},{"t":"归园田居·其三","d":"魏晋","a":"陶渊明","c":"种豆南山下，草盛豆苗稀。\n晨兴理荒秽，带月荷锄归。\n道狭草木长，夕露沾我衣。\n衣沾不足惜，但使愿无违。"},{"t":"饮酒·其五","d":"魏晋","a":"陶渊明","c":"结庐在人境，而无车马喧。\n问君何能尔？心远地自偏。\n采菊东篱下，悠然见南山。\n山气日夕佳，飞鸟相与还。\n此中有真意，欲辨已忘言。"},{"t":"咏荆轲","d":"魏晋","a":"陶渊明","c":"燕丹善养士，志在报强嬴。\n招集百夫良，岁暮得荆卿。\n君子死知己，提剑出燕京；\n素骥鸣广陌，慷慨送我行。\n雄发指危冠，猛气冲长缨。\n饮饯易水上，四座列群英。\n渐离击悲筑，宋意唱高声。\n萧萧哀风逝，淡淡寒波生。\n商音更流涕，羽奏壮士惊。\n心知去不归，且有后世名。\n登车何时顾，飞盖入秦庭。\n凌厉越万里，逶迤过千城。\n图穷事自至，豪主正怔营。\n惜哉剑术疏，奇功遂不成。\n其人虽已没，千载有馀情。"},{"t":"读山海经·其一","d":"魏晋","a":"陶渊明","c":"孟夏草木长，绕屋树扶疏。 \n众鸟欣有托，吾亦爱吾庐。 \n既耕亦已种，时还读我书。 \n穷巷隔深辙，颇回故人车。 \n欢言酌春酒，摘我园中蔬。 \n微雨从东来，好风与之俱。 \n泛览《周王传》，流观《山海》图。 \n俯仰终宇宙，不乐复何如？"},{"t":"读山海经·其十","d":"魏晋","a":"陶渊明","c":"精卫衔微木，将以填沧海。\n刑天舞干戚，猛志固常在。\n同物既无虑，化去不复悔。\n徒设在昔心，良辰讵可待。(辰 一作：晨)"},{"t":"杂诗十二首·其一","d":"魏晋","a":"陶渊明","c":"人生无根蒂，飘如陌上尘。\n分散逐风转，此已非常身。\n落地为兄弟，何必骨肉亲！\n得欢当作乐，斗酒聚比邻。\n盛年不重来，一日难再晨。\n及时当勉励，岁月不待人。"},{"t":"酌贪泉","d":"魏晋","a":"吴隐之","c":"古人云此水，一歃怀千金。\n试使夷齐饮，终当不易心。"},{"t":"登江中孤屿","d":"南北朝","a":"谢灵运","c":"江南倦历览，江北旷周旋。\n怀新道转迥，寻异景不延。\n乱流趋正绝，孤屿媚中川。\n云日相晖映，空水共澄鲜。\n表灵物莫赏，蕴真谁为传。\n想象昆山姿，缅邈区中缘。\n始信安期术，得尽养生年。"},{"t":"拟行路难·其四","d":"南北朝","a":"鲍照","c":"泻水置平地，各自东西南北流。\n人生亦有命，安能行叹复坐愁？\n酌酒以自宽，举杯断绝歌路难。\n心非木石岂无感？吞声踯躅不敢言。"},{"t":"拟行路难·其六","d":"南北朝","a":"鲍照","c":"对案不能食，拔剑击柱长叹息。\n丈夫生世会几时？安能蹀躞垂羽翼！\n弃置罢官去，还家自休息。\n朝出与亲辞，暮还在亲侧。\n弄儿床前戏，看妇机中织。\n自古圣贤尽贫贱，何况我辈孤且直！"},{"t":"梅花落","d":"南北朝","a":"鲍照","c":"中庭多杂树，偏为梅咨嗟。\n问君何独然？念其霜中能作花，露中能作实。\n摇荡春风媚春日，念尔零落逐寒风，徒有霜华无霜质。(寒风 一作：风飚)"},{"t":"赠范晔诗","d":"南北朝","a":"陆凯","c":"折花逢驿使，寄与陇头人。(折花 一作：折梅)\n江南无所有，聊赠一枝春。"},{"t":"晚登三山还望京邑","d":"南北朝","a":"谢朓","c":"灞涘望长安，河阳视京县。\n白日丽飞甍，参差皆可见。\n余霞散成绮，澄江静如练。\n喧鸟覆春洲，杂英满芳甸。\n去矣方滞淫，怀哉罢欢宴。\n佳期怅何许，泪下如流霰。\n有情知望乡，谁能鬒不变？"},{"t":"王孙游","d":"南北朝","a":"谢朓","c":"绿草蔓如丝，杂树红英发。\n无论君不归，君归芳已歇。"},{"t":"之零陵郡次新亭","d":"南北朝","a":"范云","c":"江干远树浮，天末孤烟起。\n江天自如合，烟树还相似。\n沧流未可源，高帆去何已。"},{"t":"估客乐四首","d":"南北朝","a":"释宝月","c":"郎作十里行，侬作九里送。\n拔侬头上钗，与郎资路用。\n有信数寄书，无信心相忆。\n莫作瓶落井，一去无消息。\n大艑珂峨头，何处发扬州。\n借问艑上郎，见侬所欢不？\n初发扬州时，船出平津泊。\n五两如竹林，何处相寻博。"},{"t":"夜夜曲","d":"南北朝","a":"沈约","c":"河汉纵且横，北斗横复直。\n星汉空如此，宁知心有忆？\n孤灯暧不明，寒机晓犹织。\n零泪向谁道，鸡鸣徒叹息。"},{"t":"咏早梅 / 扬州法曹梅花盛开","d":"南北朝","a":"何逊","c":"兔园标物序，惊时最是梅。\n衔霜当路发，映雪拟寒开。\n枝横却月观，花绕凌风台。\n朝洒长门泣，夕驻临邛杯。\n应知早飘落，故逐上春来。"},{"t":"边城思","d":"南北朝","a":"何逊","c":"柳黄未吐叶，水绿半含苔。\n春色边城动，客思故乡来。"},{"t":"山中杂诗","d":"南北朝","a":"吴均","c":"山际见来烟，竹中窥落日。\n鸟向檐上飞，云从窗里出。"},{"t":"诏问山中何所有赋诗以答","d":"南北朝","a":"陶弘景","c":"山中何所有，岭上多白云。\n只可自怡悦，不堪持赠君。"},{"t":"入若耶溪","d":"南北朝","a":"王籍","c":"艅艎何泛泛，空水共悠悠。\n阴霞生远岫，阳景逐回流。\n蝉噪林逾静，鸟鸣山更幽。\n此地动归念，长年悲倦游。"},{"t":"蜀道难·其一","d":"南北朝","a":"萧纲","c":"建平督邮道，鱼复永安宫。\n若奏巴渝曲，时当君思中。"},{"t":"蜀道难·其二","d":"南北朝","a":"萧纲","c":"巫山七百里，巴水三回曲。\n笛声下复高，猿啼断还续。"},{"t":"晚出新亭","d":"南北朝","a":"阴铿","c":"大江一浩荡，离悲足几重。\n潮落犹如盖，云昏不作峰。\n远戍唯闻鼓，寒山但见松。\n九十方称半，归途讵有踪。"},{"t":"关山月","d":"南北朝","a":"徐陵","c":"关山三五月，客子忆秦川。\n思妇高楼上，当窗应未眠。\n星旗映疏勒，云阵上祁连。\n战气今如此，从军复几年。"},{"t":"断句","d":"南北朝","a":"刘昶","c":"白云满鄣来，黄尘暗天起。\n关山四面绝，故乡几千里。"},{"t":"寄王琳","d":"南北朝","a":"庾信","c":"玉关道路远，金陵信使疏。\n独下千行泪，开君万里书。"},{"t":"作蚕丝","d":"南北朝","a":"佚名","c":"春蚕不应老，昼夜常怀丝。\n何惜微躯尽，缠绵自有时。"},{"t":"陇头歌辞三首","d":"南北朝","a":"佚名","c":"陇头流水，流离山下。\n念吾一身，飘然旷野。\n朝发欣城，暮宿陇头。\n寒不能语，舌卷入喉。\n陇头流水，鸣声呜咽。\n遥望秦川，心肝断绝。"},{"t":"折杨柳歌辞五首","d":"南北朝","a":"佚名","c":"上马不捉鞭，反折杨柳枝。\n蹀座吹长笛，愁杀行客儿。\n腹中愁不乐，愿作郎马鞭。\n出入擐郎臂，蹀座郎膝边。\n放马两泉泽，忘不著连羁。\n担鞍逐马走，何见得马骑。\n遥看孟津河，杨柳郁婆娑。\n我是虏家儿，不解汉儿歌。\n健儿须快马，快马须健儿。\n跸跋黄尘下，然后别雄雌。"},{"t":"敕勒歌","d":"南北朝","a":"乐府诗集","c":"敕勒川，阴山下。\n天似穹庐，笼盖四野，\n天苍苍，野茫茫，风吹草低见牛羊。"},{"t":"于长安归还扬州九月九日行薇山亭赋韵 / 长安九日诗","d":"南北朝","a":"江总","c":"心逐南云逝，形随北雁来。\n故乡篱下菊，今日几花开。"},{"t":"人日思归","d":"隋代","a":"薛道衡","c":"入春才七日，离家已二年。\n人归落雁后，思发在花前。"},{"t":"侍宴咏石榴","d":"唐代","a":"孔绍安","c":"可惜庭中树，移根逐汉臣。\n只为来时晚，花开不及春。"},{"t":"塞上","d":"宋代","a":"柳开","c":"鸣骹直上一千尺，天静无风声更干。\n碧眼胡儿三百骑，尽提金勒向云看。"},{"t":"柳枝词","d":"宋代","a":"郑文宝","c":"亭亭画舸系春潭，直到行人酒半酣。\n不管烟波与风雨，载将离恨过江南。"},{"t":"村行","d":"宋代","a":"王禹偁","c":"马穿山径菊初黄，信马悠悠野兴长。\n万壑有声含晚籁，数峰无语立斜阳。\n棠梨叶落胭脂色，荞麦花开白雪香。\n何事吟余忽惆怅，村桥原树似吾乡。"},{"t":"春居杂兴·两株桃杏映篱斜","d":"宋代","a":"王禹偁","c":"两株桃杏映篱斜，妆点商州副使家。\n何事春风容不得？和莺吹折数枝花。"},{"t":"柳","d":"宋代","a":"寇准","c":"晓带轻烟间杏花，晚凝深翠拂平沙。\n长条别有风流处，密映钱塘苏小家。"},{"t":"书河上亭壁","d":"宋代","a":"寇准","c":"岸阔樯稀波渺茫，独凭危槛思何长。\n萧萧远树疏林外，一半秋山带夕阳。"},{"t":"咏傀儡","d":"宋代","a":"杨亿","c":"鲍老当筵笑郭郎，笑他舞袖太郎当。\n若教鲍老当筵舞，转更郎当舞袖长。"},{"t":"山园小梅二首","d":"宋代","a":"林逋","c":"众芳摇落独暄妍，占尽风情向小园。\n疏影横斜水清浅，暗香浮动月黄昏。\n霜禽欲下先偷眼，粉蝶如知合断魂。\n幸有微吟可相狎，不须檀板共金樽。\n剪绡零碎点酥乾，向背稀稠画亦难。\n日薄从甘春至晚，霜深应怯夜来寒。\n澄鲜只共邻僧惜，冷落犹嫌俗客看。\n忆着江南旧行路，酒旗斜拂堕吟鞍。"},{"t":"落花","d":"宋代","a":"宋祁","c":"坠素翻红各自伤，青楼烟雨忍相忘。\n将飞更作回风舞，已落犹成半面妆。\n沧海客归珠有泪，章台人去骨遗香。\n可能无意传双蝶，尽付芳心与蜜房。"},{"t":"宿甘露寺僧舍","d":"宋代","a":"曾公亮","c":"枕中云气千峰近，床底松声万壑哀。\n要看银山拍天浪，开窗放入大江来。"},{"t":"东溪","d":"宋代","a":"梅尧臣","c":"行到东溪看水时，坐临孤屿发船迟。\n野凫眠岸有闲意，老树着花无丑枝。\n短短蒲茸齐似剪，平平沙石净于筛。\n情虽不厌住不得，薄暮归来车马疲。"},{"t":"鲁山山行","d":"宋代","a":"梅尧臣","c":"适与野情惬，千山高复低。\n好峰随处改，幽径独行迷。\n霜落熊升树，林空鹿饮溪。\n人家在何许？云外一声鸡。"},{"t":"陶者","d":"宋代","a":"梅尧臣","c":"陶尽门前土，屋上无片瓦。\n十指不沾泥，鳞鳞居大厦。"},{"t":"考试毕登铨楼","d":"宋代","a":"梅尧臣","c":"春云浓淡日微光，双阙重门耸建章。\n不上楼来知几日，满城无算柳梢黄。"},{"t":"初晴游沧浪亭","d":"宋代","a":"苏舜钦","c":"夜雨连明春水生，娇云浓暖弄阴晴。\n帘虚日薄花竹静，时有乳鸠相对鸣。"},{"t":"夏意","d":"宋代","a":"苏舜钦","c":"别院深深夏席清，石榴开遍透帘明。(夏席清 一作：夏簟清)\n树阴满地日当午，梦觉流莺时一声。"},{"t":"蚕妇","d":"宋代","a":"张俞","c":"昨日入城市，归来泪满巾。\n遍身罗绮者，不是养蚕人。"},{"t":"晚泊岳阳","d":"宋代","a":"欧阳修","c":"卧闻岳阳城里钟，系舟岳阳城下树。\n正见空江明月来，云水苍茫失江路。\n夜深江月弄清辉，水上人歌月下归；\n一阕声长听不尽，轻舟短楫去如飞。"},{"t":"画眉鸟","d":"宋代","a":"欧阳修","c":"百啭千声随意移，山花红紫树高低。\n始知锁向金笼听，不及林间自在啼。"},{"t":"戏答元珍","d":"宋代","a":"欧阳修","c":"春风疑不到天涯，二月山城未见花。\n残雪压枝犹有橘，冻雷惊笋欲抽芽。\n夜闻归雁生乡思，病入新年感物华。\n曾是洛阳花下客，野芳虽晚不须嗟。"},{"t":"丰乐亭游春·其三","d":"宋代","a":"欧阳修","c":"红树青山日欲斜，长郊草色绿无涯。\n游人不管春将老，来往亭前踏落花。"},{"t":"别滁","d":"宋代","a":"欧阳修","c":"花光浓烂柳轻明，酌酒花前送我行。\n我亦且如常日醉，莫教弦管作离声。"},{"t":"乡思","d":"宋代","a":"李觏","c":"人言落日是天涯，望极天涯不见家。\n已恨碧山相阻隔，碧山还被暮云遮。"},{"t":"梅花","d":"宋代","a":"王安石","c":"墙角数枝梅，凌寒独自开。\n遥知不是雪，为有暗香来。"},{"t":"叠题乌江亭","d":"宋代","a":"王安石","c":"百战疲劳壮士哀，中原一败势难回。\n江东子弟今虽在，肯与君王卷土来？"},{"t":"元日","d":"宋代","a":"王安石","c":"爆竹声中一岁除，春风送暖入屠苏。\n千门万户曈曈日，总把新桃换旧符。"},{"t":"泊船瓜洲","d":"宋代","a":"王安石","c":"京口瓜洲一水间，钟山只隔数重山。\n春风又绿江南岸，明月何时照我还。"},{"t":"登飞来峰","d":"宋代","a":"王安石","c":"飞来山上千寻塔，闻说鸡鸣见日升。(飞来山 一作：飞来峰)\n不畏浮云遮望眼，自缘身在最高层。"},{"t":"春夜 / 夜直","d":"宋代","a":"王安石","c":"金炉香烬漏声残，翦翦轻风阵阵寒。\n春色恼人眠不得，月移花影上栏干。"},{"t":"春日偶成","d":"宋代","a":"程颢","c":"云淡风轻近午天，傍花随柳过前川。\n时人不识余心乐，将谓偷闲学少年。"},{"t":"新晴","d":"宋代","a":"刘攽","c":"青苔满地初晴后，绿树无人昼梦余。\n唯有南风旧相识，偷开门户又翻书。"},{"t":"雨后池上","d":"宋代","a":"刘攽","c":"一雨池塘水面平，淡磨明镜照檐楹。\n东风忽起垂杨舞，更作荷心万点声。"},{"t":"暑旱苦热","d":"宋代","a":"王令","c":"清风无力屠得热，落日着翅飞上山。\n人固已惧江海竭，天岂不惜河汉干？\n昆仑之高有积雪，蓬莱之远常遗寒。\n不能手提天下往，何忍身去游其间？"},{"t":"送春 / 春晚","d":"宋代","a":"王令","c":"三月残花落更开，小檐日日燕飞来。\n子规夜半犹啼血，不信东风唤不回。"},{"t":"村居","d":"宋代","a":"张舜民","c":"水绕陂田竹绕篱，榆钱落尽槿花稀。\n夕阳牛背无人卧，带得寒鸦两两归。"},{"t":"咏柳","d":"宋代","a":"曾巩","c":"乱条犹未变初黄，倚得东风势便狂。\n解把飞花蒙日月，不知天地有清霜。"},{"t":"城南","d":"宋代","a":"曾巩","c":"雨过横塘水满堤，乱山高下路东西。\n一番桃李花开尽，惟有青青草色齐。"},{"t":"题西林壁","d":"宋代","a":"苏轼","c":"横看成岭侧成峰，远近高低各不同。\n不识庐山真面目，只缘身在此山中。"},{"t":"惠崇春江晚景二首 / 惠崇春江晓景二首","d":"宋代","a":"苏轼","c":"竹外桃花三两枝，春江水暖鸭先知。\n蒌蒿满地芦芽短，正是河豚欲上时。\n两两归鸿欲破群，依依还似北归人。\n遥知朔漠多风雪，更待江南半月春。"},{"t":"和子由渑池怀旧","d":"宋代","a":"苏轼","c":"人生到处知何似，应似飞鸿踏雪泥。\n泥上偶然留指爪，鸿飞那复计东西。\n老僧已死成新塔，坏壁无由见旧题。\n往日崎岖还记否，路长人困蹇驴嘶。"},{"t":"春宵","d":"宋代","a":"苏轼","c":"春宵一刻值千金，花有清香月有阴。\n歌管楼台声细细，秋千院落夜沉沉。"},{"t":"饮湖上初晴后雨","d":"宋代","a":"苏轼","c":"水光潋滟晴方好，山色空蒙雨亦奇。\n欲把西湖比西子，淡妆浓抹总相宜。"},{"t":"赠刘景文","d":"宋代","a":"苏轼","c":"荷尽已无擎雨盖，菊残犹有傲霜枝。\n一年好景君须记，最是橙黄橘绿时。(最是 一作：正是)"},{"t":"海棠","d":"宋代","a":"苏轼","c":"东风袅袅泛崇光，香雾空蒙月转廊。\n只恐夜深花睡去，故烧高烛照红妆。"},{"t":"禾熟","d":"宋代","a":"孔平仲","c":"百里西风禾黍香，鸣泉落窦谷登场。\n老牛粗了耕耘债，啮草坡头卧夕阳。"},{"t":"寄内","d":"宋代","a":"孔平仲","c":"试说途中景，方知别后心。\n行人日暮少，风雪乱山深。"},{"t":"牧童诗","d":"宋代","a":"黄庭坚","c":"骑牛远远过前村，短笛横吹隔陇闻。\n多少长安名利客，机关用尽不如君。"},{"t":"登快阁","d":"宋代","a":"黄庭坚","c":"痴儿了却公家事，快阁东西倚晚晴。\n落木千山天远大，澄江一道月分明。\n朱弦已为佳人绝，青眼聊因美酒横。\n万里归船弄长笛，此心吾与白鸥盟。"},{"t":"鄂州南楼书事","d":"宋代","a":"黄庭坚","c":"四顾山光接水光，凭栏十里芰荷香。\n清风明月无人管，并作南楼一味凉。"},{"t":"雨中登岳阳楼望君山","d":"宋代","a":"黄庭坚","c":"投荒万死鬓毛斑，生出瞿塘滟滪关。\n未到江南先一笑，岳阳楼上对君山。\n满川风雨独凭栏，绾结湘娥十二鬟。\n可惜不当湖水面，银山堆里看青山。"},{"t":"临平道中","d":"宋代","a":"道潜","c":"风蒲猎猎弄清柔，欲立蜻蜓不自由。\n五月临平山下路，藕花无数满汀州。"},{"t":"春日","d":"宋代","a":"晁冲之","c":"阴阴溪曲绿交加，小雨翻萍上浅沙。\n鹅鸭不知春去尽，争随流水趁桃花。"},{"t":"春日","d":"宋代","a":"张耒","c":"如丝苣甲饤春盘，韭叶金黄雪未干。\n旅饭二年无此味，故园千里几时还。\n异方时节三巵酒，残岁风烟一惨颜。\n曾奉龙旗典邦礼，岁穷祠祀少休闲。"},{"t":"夜坐","d":"宋代","a":"张耒","c":"庭户无人秋月明，夜霜欲落气先清。\n梧桐真不甘衰谢，数叶迎风尚有声。"},{"t":"纳凉","d":"宋代","a":"秦观","c":"携扙来追柳外凉，画桥南畔倚胡床。\n月明船笛参差起，风定池莲自在香。"},{"t":"春日","d":"宋代","a":"秦观","c":"一夕轻雷落万丝，霁光浮瓦碧参差。\n有情芍药含春泪，无力蔷薇卧晓枝。"},{"t":"还自广陵","d":"宋代","a":"秦观","c":"天寒水鸟自相依，十百为群戏落晖。\n过尽行人都不起，忽闻水响一齐飞。"},{"t":"春怀示邻里","d":"宋代","a":"陈师道","c":"断墙着雨蜗成字，老屋无僧燕作家。\n剩欲出门追语笑，却嫌归鬓著尘沙。\n风翻蛛网开三面，雷动蜂窠趁两衙。\n屡失南邻春事约，只今容有未开花。"},{"t":"示三子","d":"宋代","a":"陈师道","c":"时三子已归自外家\n去远即相忘，归近不可忍。\n儿女已在眼，眉目略不省。\n喜极不得语，泪尽方一哂。\n了知不是梦，忽忽心未稳。"},{"t":"春游湖","d":"宋代","a":"徐俯","c":"双飞燕子几时回？夹岸桃花蘸水开。\n春雨断桥人不渡，小舟撑出柳阴来。(渡 一作：度)"},{"t":"绝句","d":"宋代","a":"吴涛","c":"游子春衫已试单，桃花飞尽野梅酸。\n怪来一夜蛙声歇，又作东风十日寒。"},{"t":"连州阳山归路","d":"宋代","a":"吕本中","c":"稍离烟瘴近湘潭，疾病衰颓已不堪。\n儿女不知来避地，强言风物胜江南。"},{"t":"自责二首","d":"宋代","a":"朱淑真","c":"女子弄文诚可罪，那堪咏月更吟风。\n磨穿铁砚非吾事，绣折金针却有功。\n闷无消遣只看诗，不见诗中话别离。\n添得情怀转萧索，始知伶俐不如痴。"},{"t":"落花","d":"宋代","a":"朱淑真","c":"连理枝头花正开，妒花风雨便相催。\n愿教青帝常为主，莫遣纷纷点翠苔。"},{"t":"春日","d":"宋代","a":"汪藻","c":"一春略无十日晴，处处浮云将雨行。\n野田春水碧于镜，人影渡傍鸥不惊。\n桃花嫣然出篱笑，似开未开最有情。\n茅茨烟暝客衣湿，破梦午鸡啼一声。"},{"t":"汴京纪事","d":"宋代","a":"刘子翚","c":"辇毂繁华事可伤，师师垂老过湖湘。\n缕衣檀板无颜色，一曲当时动帝王。"},{"t":"夏日绝句","d":"宋代","a":"李清照","c":"生当作人杰，死亦为鬼雄。\n至今思项羽，不肯过江东。"},{"t":"苏秀道中","d":"宋代","a":"曾几","c":"苏秀道中，自七月二十五日夜大雨三日，秋苗以苏，喜而有作。\n一夕骄阳转作霖，梦回凉冷润衣襟。\n不愁屋漏床床湿，且喜溪流岸岸深。\n千里稻花应秀色，五更桐叶最佳音。\n无田似我犹欣舞，何况田间望岁心。"},{"t":"三衢道中","d":"宋代","a":"曾几","c":"梅子黄时日日晴，小溪泛尽却山行。\n绿阴不减来时路，添得黄鹂四五声。"},{"t":"病牛","d":"宋代","a":"李纲","c":"耕犁千亩实千箱，力尽筋疲谁复伤？\n但得众生皆得饱，不辞羸病卧残阳。"},{"t":"襄邑道中","d":"宋代","a":"陈与义","c":"飞花两岸照船红，百里榆堤半日风。\n卧看满天云不动，不知云与我俱东。"},{"t":"雨晴","d":"宋代","a":"陈与义","c":"天缺西南江面清，纤云不动小滩横。\n墙头语鹊衣犹湿，楼外残雷气未平。\n尽取微凉供稳睡，急搜奇句报新晴。\n今宵绝胜无人共，卧看星河尽意明。"},{"t":"咏牡丹","d":"宋代","a":"陈与义","c":"一自胡尘入汉关，十年伊洛路漫漫。\n青墩溪畔龙钟客，独立东风看牡丹。"},{"t":"池州翠微亭","d":"宋代","a":"岳飞","c":"经年尘土满征衣，特特寻芳上翠微。\n好水好山看不足，马蹄催趁月明归。"},{"t":"樵夫","d":"宋代","a":"萧德藻","c":"一担干柴古渡头，盘缠一日颇优游。\n归来涧底磨刀斧，又作全家明日谋。"},{"t":"临安春雨初霁","d":"宋代","a":"陆游","c":"世味年来薄似纱，谁令骑马客京华。\n小楼一夜听春雨，深巷明朝卖杏花。\n矮纸斜行闲作草，晴窗细乳戏分茶。\n素衣莫起风尘叹，犹及清明可到家。"},{"t":"金错刀行","d":"宋代","a":"陆游","c":"黄金错刀白玉装，夜穿窗扉出光芒。\n丈夫五十功未立，提刀独立顾八荒。\n京华结交尽奇士，意气相期共生死。\n千年史册耻无名，一片丹心报天子。\n尔来从军天汉滨，南山晓雪玉嶙峋。\n呜呼！楚虽三户能亡秦，岂有堂堂中国空无人！"},{"t":"剑门道中遇微雨","d":"宋代","a":"陆游","c":"衣上征尘杂酒痕，远游无处不销魂。\n此身合是诗人未？细雨骑驴入剑门。"},{"t":"梅花绝句二首·其一","d":"宋代","a":"陆游","c":"闻道梅花坼晓风，雪堆遍满四山中。\n何方可化身千亿，一树梅前一放翁。"},{"t":"示儿","d":"宋代","a":"陆游","c":"死去元知万事空，但悲不见九州同。\n王师北定中原日，家祭无忘告乃翁。"},{"t":"十一月四日风雨大作二首","d":"宋代","a":"陆游","c":"风卷江湖雨暗村，四山声作海涛翻。\n溪柴火软蛮毡暖，我与狸奴不出门。\n僵卧孤村不自哀，尚思为国戍轮台。\n夜阑卧听风吹雨，铁马冰河入梦来。"},{"t":"书愤","d":"宋代","a":"陆游","c":"早岁那知世事艰，中原北望气如山。\n楼船夜雪瓜洲渡，铁马秋风大散关。\n塞上长城空自许，镜中衰鬓已先斑。\n出师一表真名世，千载谁堪伯仲间！"},{"t":"病起书怀","d":"宋代","a":"陆游","c":"病骨支离纱帽宽，孤臣万里客江干。\n位卑未敢忘忧国，事定犹须待阖棺。\n天地神灵扶庙社，京华父老望和銮。\n出师一表通今古，夜半挑灯更细看。"},{"t":"秋夜将晓出篱门迎凉有感二首","d":"宋代","a":"陆游","c":"迢迢天汉西南落，喔喔邻鸡一再鸣。\n壮志病来消欲尽，出门搔首怆平生。\n三万里河东入海，五千仞岳上摩天。\n遗民泪尽胡尘里，南望王师又一年。"},{"t":"四时田园杂兴·其二十五","d":"宋代","a":"范成大","c":"梅子金黄杏子肥，麦花雪白菜花稀。\n日长篱落无人过，惟有蜻蜓蛱蝶飞。(惟 通：唯)"},{"t":"横塘","d":"宋代","a":"范成大","c":"南浦春来绿一川，石桥朱塔两依然。\n年年送客横塘路，细雨垂杨系画船。"},{"t":"州桥","d":"宋代","a":"范成大","c":"南望朱雀门，北望宣德楼，皆旧御路也。\n州桥南北是天街，父老年年等驾回。\n忍泪失声询使者，几时真有六军来？"},{"t":"三江小渡","d":"宋代","a":"杨万里","c":"溪水将桥不复回，小舟犹倚短篙开。\n交情得似山溪渡，不管风波去又来。"},{"t":"舟过安仁","d":"宋代","a":"杨万里","c":"一叶渔船两小童，收篙停棹坐船中。\n怪生无雨都张伞，不是遮头是使风。"},{"t":"初入淮河四绝句·其三","d":"宋代","a":"杨万里","c":"两岸舟船各背驰，波痕交涉亦难为。\n只余鸥鹭无拘管，北去南来自在飞。"},{"t":"小池","d":"宋代","a":"杨万里","c":"泉眼无声惜细流，树阴照水爱晴柔。\n小荷才露尖尖角，早有蜻蜓立上头。"},{"t":"晓出净慈寺送林子方","d":"宋代","a":"杨万里","c":"毕竟西湖六月中，风光不与四时同。\n接天莲叶无穷碧，映日荷花别样红。"},{"t":"宿新市徐公店","d":"宋代","a":"杨万里","c":"篱落疏疏一径深，树头新绿未成阴。(新绿 一作：花落)\n儿童急走追黄蝶，飞入菜花无处寻。"},{"t":"题临安邸","d":"宋代","a":"林升","c":"山外青山楼外楼，西湖歌舞几时休？\n暖风熏得游人醉，直把杭州作汴州。"},{"t":"观书有感·其二","d":"宋代","a":"朱熹","c":"昨夜江边春水生，蒙冲巨舰一毛轻。\n向来枉费推移力，此日中流自在行。"},{"t":"春日","d":"宋代","a":"朱熹","c":"胜日寻芳泗水滨，无边光景一时新。\n等闲识得东风面，万紫千红总是春。"},{"t":"立春偶成","d":"宋代","a":"张栻","c":"律回岁晚冰霜少，春到人间草木知。\n便觉眼前生意满，东风吹水绿参差。"},{"t":"除放自石湖归苕溪","d":"宋代","a":"姜夔","c":"美人台上昔欢娱，今日空台望五湖。残雪未融青草死，苦无麋鹿过姑苏。\n黄帽传呼睡不成，投稿细细激流冰。分明旧泊江南岸，舟尾春风飐客灯。\n千门列炬散林鸦，儿女相思未到家。应是不眠非守岁，小客春意入灯花。\n三生定自陆天随，又向顺松作客归。已拚新年舟上过，倩人和雪洗片衣。\n沙尾风回一棹寒，椒花今夕不登盘。百年草草都寒夜，自琢春词剪烛看。\n笠泽茫茫雁影微，玉峰重叠护云衣。长桥寂寞春寒放，只有诗人一舸归。\n桑间篝火却定蚕，风土相传我未谙。但得明年少行役，只裁白伫作春衫。\n少小知名翰墨场，十年心事只凄凉。旧时曾作梅花赋，研墨于今亦自香。\n环玦随波冷未销，古苔留雪卧墙腰。谁家玉笛吹春怨，看见鹅黄上柳条。"},{"t":"过垂虹","d":"宋代","a":"姜夔","c":"自作新词韵最娇，小红低唱我吹箫。\n曲终过尽松陵路，回首烟波十四桥。"},{"t":"新凉","d":"宋代","a":"徐玑","c":"水满田畴稻叶齐，日光穿树晓烟低。\n黄莺也爱新凉好，飞过青山影里啼。"},{"t":"约客","d":"宋代","a":"赵师秀","c":"黄梅时节家家雨，青草池塘处处蛙。\n有约不来过夜半，闲敲棋子落灯花。"},{"t":"乡村四月","d":"宋代","a":"翁卷","c":"绿遍山原白满川，子规声里雨如烟。\n乡村四月闲人少，才了蚕桑又插田。"},{"t":"江村晚眺","d":"宋代","a":"戴复古","c":"江头落日照平沙，潮退渔船阁岸斜。\n白鸟一双临水立，见人惊起入芦花。"},{"t":"淮村兵后","d":"宋代","a":"戴复古","c":"小桃无主自开花，烟草茫茫带晚鸦。\n几处败垣围故井，向来一一是人家。"},{"t":"游园不值","d":"宋代","a":"叶绍翁","c":"应怜屐齿印苍苔，小扣柴扉久不开。\n春色满园关不住，一枝红杏出墙来。"},{"t":"落梅","d":"宋代","a":"刘克庄","c":"一片能教一断肠，可堪平砌更堆墙。\n飘如迁客来过岭，坠似骚人去赴湘。\n乱点莓苔多莫数，偶粘衣袖久犹香。\n东风谬掌花权柄，却忌孤高不主张。"},{"t":"莺梭","d":"宋代","a":"刘克庄","c":"掷柳迁乔太有情，交交时作弄机声。\n洛阳三月花如锦，多少工夫织得成。"},{"t":"初夏游张园","d":"宋代","a":"戴复古","c":"乳鸭池塘水浅深，熟梅天气半晴阴。\n东园载酒西园醉，摘尽枇杷一树金。"},{"t":"春暮","d":"宋代","a":"曹豳","c":"门外无人问落花，绿阴冉冉遍天涯。\n林莺啼到无声处，青草池塘独听蛙。"},{"t":"绝句·古木阴中系短篷","d":"宋代","a":"志南","c":"古木阴中系短篷，杖藜扶我过桥东。\n沾衣欲湿杏花雨，吹面不寒杨柳风。"},{"t":"过零丁洋","d":"宋代","a":"文天祥","c":"辛苦遭逢起一经，干戈寥落四周星。\n山河破碎风飘絮，身世浮沉雨打萍。\n惶恐滩头说惶恐，零丁洋里叹零丁。\n人生自古谁无死？留取丹心照汗青。"},{"t":"二砺","d":"宋代","a":"郑思肖","c":"愁里高歌梁父吟，犹如金玉戛商音。\n十年勾践亡吴计，七日包胥哭楚心。\n秋送新鸿哀破国，昼行饥虎齧空林。\n胸中有誓深于海，肯使神州竟陆沉？"},{"t":"寒菊 / 画菊","d":"宋代","a":"郑思肖","c":"花开不并百花丛，独立疏篱趣未穷。\n宁可枝头抱香死，何曾吹落北风中。"},{"t":"寒夜","d":"宋代","a":"杜耒","c":"寒夜客来茶当酒，竹炉汤沸火初红。\n寻常一样窗前月，才有梅花便不同。"},{"t":"雪梅","d":"宋代","a":"卢梅坡","c":"梅雪争春未肯降，骚人阁笔费评章。\n梅须逊雪三分白，雪却输梅一段香。"},{"t":"武夷山中","d":"宋代","a":"谢枋得","c":"十年无梦得还家，独立青峰野水涯。\n天地寂寥山雨歇，几生修得到梅花？"},{"t":"月儿弯弯照九州","d":"宋代","a":"佚名","c":"月儿弯弯照九州，几家欢乐几家愁。\n几家夫妇同罗帐，几个飘零在外头？"},{"t":"绝句","d":"元代","a":"王庭筠","c":"竹影和诗瘦，梅花入梦香。\n可怜今夜月，不肯下西厢。"},{"t":"台山杂咏","d":"金朝","a":"元好问","c":"西北天低五顶高，茫茫松海露灵鳌。\n太行直上犹千里，井底残山枉呼号。\n万壑千岩位置雄，偶从天巧见神功。\n湍溪已作风雷恶，更在云山气象中。\n山云吞吐翠微中，淡绿深青一万重。\n此景只应天上有，岂知身在妙高峰？"},{"t":"壬辰十二月车驾东狩后即事二首","d":"金朝","a":"元好问","c":"惨澹龙蛇日斗争，干戈直欲尽生灵。\n高原出水山河改，战地风来草木腥。\n精卫有冤填瀚海，包胥无泪哭秦庭。\n并州豪杰知谁在，莫拟分军下井陉。\n万裏荆襄入战尘，汴州门外即荆榛。\n蛟龙岂是池中物？虮虱空悲地上臣。\n乔木他年怀故国，野烟何处望行人？\n秋风不用吹华发，沧海横流要此身。"},{"t":"同儿辈赋未开海棠","d":"金朝","a":"元好问","c":"枝间新绿一重重， 小蕾深藏数点红。\n爱惜芳心莫轻吐， 且教桃李闹春风。"},{"t":"博浪沙","d":"元代","a":"陈孚","c":"一击车中胆气豪，祖龙社稷已惊摇；\n如何十二金人外，犹有人间铁未销？"},{"t":"山家","d":"元代","a":"刘因","c":"马蹄踏水乱明霞，醉袖迎风受落花。\n怪见溪童出门望，鹊声先我到山家。"},{"t":"东城","d":"元代","a":"赵孟頫","c":"野店桃花红粉姿，陌头杨柳绿烟丝。\n不因送客东城去，过却春光总不知。"},{"t":"临平泊舟","d":"元代","a":"黄庚","c":"客舟系缆柳阴旁，湖影侵篷夜气凉。 \n万顷波光摇月碎，一天风露藕花香。"},{"t":"到京师","d":"元代","a":"杨载","c":"城雪初消荠菜生，角门深巷少人行。\n柳梢听得黄鹂语，此是春来第一声。"},{"t":"院中独坐","d":"元代","a":"虞集","c":"何处它年寄此生，山中江上总关情。\n无端绕屋长松树，尽把风声作雨声。"},{"t":"画鸭","d":"元代","a":"揭傒斯","c":"春草细还生，春雏养渐成。\n茸茸毛色起，应解自呼名。"},{"t":"墨梅","d":"元代","a":"王冕","c":"我家洗砚池头树，朵朵花开淡墨痕。(我家 一作：吾家；朵朵 一作：个个)\n不要人夸好颜色，只留清气满乾坤。(好颜色 一作：颜色好)"},{"t":"湖上","d":"宋代","a":"徐元杰","c":"花开红树乱莺啼，草长平湖白鹭飞。\n风日晴和人意好，夕阳箫鼓几船归。"},{"t":"上京即事","d":"元代","a":"萨都剌","c":"牛羊散漫落日下，野草生香乳酪甜。\n卷地朔风沙似雪，家家行帐下毡帘。"},{"t":"京师得家书","d":"明代","a":"袁凯","c":"江水三千里，家书十五行。\n行行无别语，只道早还乡。"},{"t":"天平山中","d":"明代","a":"杨基","c":"细雨茸茸湿楝花，南风树树熟枇杷；\n徐行不记山深浅，一路莺啼送到家。"},{"t":"春暮西园","d":"明代","a":"高启","c":"绿池芳草满晴波，春色都从雨里过。\n知是人家花落尽，菜畦今日蝶来多。"},{"t":"寻胡隐君","d":"明代","a":"高启","c":"渡水复渡水，看花还看花。\n春风江上路，不觉到君家。"},{"t":"春雁","d":"明代","a":"王恭","c":"春风一夜到衡阳，楚水燕山万里长。\n莫怪春来便归去，江南虽好是他乡。"},{"t":"发淮安","d":"明代","a":"杨士奇","c":"岸蓼疏红水荇青，茨菰花白小如萍。\n双鬟短袖惭人见，背立船头自采菱。"},{"t":"幼女词","d":"明代","a":"毛铉","c":"下床着新衣，初学小姑拜。\n低头羞见人，双手结裙带。"},{"t":"乡人至夜话","d":"明代","a":"李昌祺","c":"形容不识识乡音，挑尽寒灯到夜深。\n故旧凭君休更说，老怀容易便沾襟。"},{"t":"石灰吟","d":"明代","a":"于谦","c":"千锤万凿出深山，烈火焚烧若等闲。(万凿 一作：万击)\n粉骨碎身浑不怕，要留清白在人间。(浑不怕 一作：全不怕)"},{"t":"题画","d":"明代","a":"沈周","c":"碧水丹山映杖藜，夕阳犹在小桥西。\n微吟不道惊溪鸟，飞入乱云深处啼。"},{"t":"柯敬仲墨竹","d":"明代","a":"李东阳","c":"莫将画竹论难易，刚道繁难简更难。\n君看萧萧只数叶，满堂风雨不胜寒。"},{"t":"言志","d":"明代","a":"唐寅","c":"不炼金丹不坐禅，不为商贾不耕田。\n闲来写就青山卖，不使人间造孽钱。"},{"t":"船板床","d":"明代","a":"李梦阳","c":"船板胡在兹，而我寝其上。\n情知非江湖，梦寐亦风浪。"},{"t":"在武昌作","d":"明代","a":"徐祯卿","c":"洞庭叶未下，潇湘秋欲生。\n高斋今夜雨，独卧武昌城。\n重以桑梓念，凄其江汉情。\n不知天外雁，何事乐长征？"},{"t":"重赠吴国宾","d":"明代","a":"边贡","c":"汉江明月照归人，万里秋风一叶身。\n休把客衣轻浣濯，此中犹有帝京尘。"},{"t":"竹枝词","d":"明代","a":"何景明","c":"十二峰头秋草荒，冷烟寒月过瞿塘。\n青枫江上孤舟客，不听猿啼亦断肠。"},{"t":"出郊","d":"明代","a":"杨慎","c":"高田如楼梯，平田如棋局。\n白鹭忽飞来，点破秧针绿。"},{"t":"塞下曲","d":"明代","a":"谢榛","c":"暝色满西山，将军猎骑还。\n隔河见烽火，骄虏夜临关。"},{"t":"塞上曲送元美","d":"明代","a":"李攀龙","c":"白羽如霜出塞寒，胡烽不断接长安。\n城头一片西山月，多少征人马上看。"},{"t":"就义诗","d":"明代","a":"杨继盛","c":"浩气还太虚，丹心照千古。\n生平未报国，留作忠魂补。"},{"t":"题《墨葡萄图》 / 题葡萄图","d":"明代","a":"徐渭","c":"半生落魄已成翁,独立书斋啸晚风。\n笔底明珠无处卖,闲抛闲掷野藤中。"},{"t":"马上作","d":"明代","a":"戚继光","c":"南北驱驰报主情，江花边草笑平生。(边草 一作：边月)\n一年三百六十日，多是横戈马上行。 (多是 一作：都是)"},{"t":"今日歌","d":"明代","a":"文嘉","c":"今日复今日，今日何其少！\n今日又不为，此事何时了？\n人生百年几今日，今日不为真可惜！\n若言姑待明朝至，明朝又有明朝事。\n为君聊赋今日诗，努力请从今日始。"},{"t":"枕石","d":"明代","a":"高攀龙","c":"心同流水净，身与白云轻。\n寂寂深山暮，微闻钟磬声。"},{"t":"感事","d":"明代","a":"袁宏道","c":"湘山晴色远微微，尽日江头独醉归。\n不见两关传露布，尚闻三殿未垂衣。\n边筹自古无中下，朝论于今有是非。\n日暮平沙秋草乱，一双白鸟避人飞。"},{"t":"江宿","d":"明代","a":"汤显祖","c":"寂历秋江渔火稀，起看残月映林微。\n波光水鸟惊犹宿，露冷流萤湿不飞。"},{"t":"渡易水","d":"明代","a":"陈子龙","c":"并刀昨夜匣中鸣，燕赵悲歌最不平；\n易水潺湲云草碧，可怜无处送荆卿！"},{"t":"即事三首","d":"明代","a":"夏完淳","c":"复楚情何极，亡秦气未平。\n雄风清角劲，落日大旗明。\n缟素酬家国，戈船决死生！\n胡笳千古恨，一片月临城。\n战苦难酬国，仇深敢忆家？\n一身存汉腊，满目渺胡沙。\n落月翻旗影，清霜冷剑花。\n六军浑散尽，半夜起悲笳。\n一旅同仇谊，三秋故主怀。\n将星沉左辅，卿月隐中台。\n东阁尘宾幕，西征愧赋才。\n月明笳鼓切，今夜为谁哀。"},{"t":"别云间","d":"明代","a":"夏完淳","c":"三年羁旅客，今日又南冠。\n无限山河泪，谁言天地宽。(山河 一作：河山)\n已知泉路近，欲别故乡难。\n毅魄归来日，灵旗空际看。"},{"t":"闯王","d":"明代","a":"佚名","c":"朝求升，暮求合，近来贫汉难存活。\n早早开门拜闯王，管教大小都欢悦。\n杀牛羊，备酒浆，开了城门迎闯王，闯王来了不纳粮。\n吃他娘，着她娘，吃着不够有闯王。\n不当差，不纳粮，大家快活过一场。"},{"t":"阻雪","d":"清代","a":"吴伟业","c":"关山虽胜路难堪，才上征鞍又解骖。\n十丈黄尘千尺雪，可知俱不似江南。"},{"t":"闻鹧鸪","d":"清代","a":"尤侗","c":"鹧鸪声里夕阳西，陌上征人首尽低。\n遍地关山行不得，为谁辛苦尽情啼？"},{"t":"出居庸关","d":"清代","a":"朱彝尊","c":"居庸关上子规啼，饮马流泉落日低。\n雨雪自飞千嶂外，榆林只隔数峰西。"},{"t":"真州绝句","d":"清代","a":"王士祯","c":"江干多是钓人居，柳陌菱塘一带疏。\n好是日斜风定后，半江红树卖鲈鱼。"},{"t":"过湖北山家","d":"清代","a":"施闰章","c":"路回临石岸，树老出墙根。\n野水合诸涧，桃花成一村。\n呼鸡过篱栅，行酒尽儿孙。\n老矣吾将隐，前峰恰对门。"},{"t":"自湘东驿遵陆至芦溪","d":"清代","a":"查慎行","c":"黄花古渡接芦溪，行过萍乡路渐低。\n吠犬鸣鸡村远近，乳鹅新鸭岸东西。\n丝缫细雨沾衣润，刀剪良苗出水齐。\n犹与湖南风土近，春深无处不耕犁。"},{"t":"舟夜书所见","d":"清代","a":"查慎行","c":"月黑见渔灯，孤光一点萤。\n微微风簇浪，散作满河星。"},{"t":"过许州","d":"清代","a":"沈德潜","c":"到处陂塘决决流，垂杨百里罨平畴。\n行人便觉须眉绿，一路蝉声过许州。"},{"t":"秣陵怀古","d":"清代","a":"纳兰性德","c":"山色江声共寂寥，十三陵树晚萧萧。\n中原事业如江左，芳草何须怨六朝。"},{"t":"萤火","d":"清代","a":"赵执信","c":"和雨还穿户，经风忽过墙。\n虽缘草成质，不借月为光。\n解识幽人意，请今聊处囊。\n君看落空阔，何异大星芒。"},{"t":"灵隐寺月夜","d":"清代","a":"厉鹗","c":"夜寒香界白，涧曲寺门通。\n月在众峰顶，泉流乱叶中。\n一灯群动息，孤磬四天空。\n归路畏逢虎，况闻岩下风。"},{"t":"竹石","d":"清代","a":"郑燮","c":"咬定青山不放松，立根原在破岩中。\n千磨万击还坚劲，任尔东西南北风。"},{"t":"山中雪后","d":"清代","a":"郑燮","c":"晨起开门雪满山，雪晴云淡日光寒。\n檐流未滴梅花冻，一种清孤不等闲。"},{"t":"渔家·卖得鲜鱼二百钱","d":"清代","a":"郑燮","c":"卖得鲜鱼二百钱，籴粮炊饭放归船。\n拔来湿苇烧难着，晒在垂杨古岸边。"},{"t":"偶然作","d":"清代","a":"屈复","c":"百金买骏马，千金买美人；\n万金买高爵，何处买青春？"},{"t":"岁暮到家 / 岁末到家","d":"清代","a":"蒋士铨","c":"爱子心无尽，归家喜及辰。\n寒衣针线密，家信墨痕新。\n见面怜清瘦，呼儿问苦辛。\n低徊愧人子，不敢叹风尘。"},{"t":"马嵬","d":"清代","a":"袁枚","c":"莫唱当年长恨歌，人间亦自有银河。\n石壕村里夫妻别，泪比长生殿上多。"},{"t":"夜过借园见主人坐月下吹笛","d":"清代","a":"袁枚","c":"秋夜访秋士，先闻水上音。\n半天凉月色，一笛酒人心。\n响遏碧云近，香传红藕深。\n相逢清露下，流影湿衣襟。"},{"t":"山行杂咏","d":"清代","a":"袁枚","c":"十里崎岖半里平，一峰才送一峰迎。\n青山似茧将人裹，不信前头有路行。"},{"t":"所见","d":"清代","a":"袁枚","c":"牧童骑黄牛，歌声振林樾。\n意欲捕鸣蝉，忽然闭口立。"},{"t":"遣兴","d":"清代","a":"袁枚","c":"爱好由来下笔难，一诗千改始心安。\n阿婆还似初笄女，头未梳成不许看。"},{"t":"富春至严陵山水甚佳","d":"清代","a":"纪昀","c":"浓似春云淡似烟，参差绿到大江边。\n斜阳流水推篷坐，翠色随人欲上船。"},{"t":"论诗五首·其二","d":"清代","a":"赵翼","c":"李杜诗篇万口传，至今已觉不新鲜。\n江山代有才人出，各领风骚数百年。"},{"t":"山行·布谷飞飞劝早耕","d":"清代","a":"姚鼐","c":"布谷飞飞劝早耕，舂锄扑扑趁春晴。\n千层石树遥行路，一带山田放水声。"},{"t":"感旧四首","d":"清代","a":"黄景仁","c":"大道青楼望不遮，年时系马醉流霞。\n风前带是同心结，杯底人如解语花。\n下杜城边南北路，上阑门外去来车。\n匆匆觉得扬州梦，检点闲愁在鬓华。\n唤起窗前尚宿酲，啼鹃催去又声声。\n丹青旧誓相如札，禅榻经时杜牧情。\n别后相思空一水，重来回首已三生。\n云阶月地依然在，细逐空香百遍行。\n遮莫临行念我频，竹枝留涴泪痕新。\n多缘刺史无坚约，岂视萧郎作路人。\n望里彩云疑冉冉，愁边春水故粼粼。\n珊瑚百尺珠千斛，难换罗敷未嫁身。\n从此音尘各悄然，春山如黛草如烟。\n泪添吴苑三更雨，恨惹邮亭一夜眠。\n讵有青马缄别句，聊将锦瑟记流年。\n他时脱便微之过，百转千回只自怜。"},{"t":"别老母","d":"清代","a":"黄景仁","c":"搴帷拜母河梁去，白发愁看泪眼枯。\n惨惨柴门风雪夜，此时有子不如无。"},{"t":"咏史","d":"清代","a":"龚自珍","c":"金粉东南十五州，万重恩怨属名流。\n牢盆狎客操全算，团扇才人踞上游。\n避席畏闻文字狱，著书都为稻粱谋。\n田横五百人安在，难道归来尽列侯？"},{"t":"己亥杂诗·其五","d":"清代","a":"龚自珍","c":"浩荡离愁白日斜，吟鞭东指即天涯。\n落红不是无情物，化作春泥更护花。"},{"t":"己亥杂诗","d":"清代","a":"龚自珍","c":"九州生气恃风雷，万马齐喑究可哀。\n我劝天公重抖擞，不拘一格降人材。"},{"t":"村居","d":"清代","a":"高鼎","c":"草长莺飞二月天，拂堤杨柳醉春烟。\n儿童散学归来早，忙趁东风放纸鸢。"},{"t":"画","d":"唐代","a":"王维","c":"远看山有色，近听水无声。\n春去花还在，人来鸟不惊。"},{"t":"春愁","d":"清代","a":"丘逢甲","c":"春愁难遣强看山，往事惊心泪欲潸。\n四百万人同一哭，去年今日割台湾。"},{"t":"狱中题壁","d":"清代","a":"谭嗣同","c":"望门投止思张俭，忍死须臾待杜根。\n我自横刀向天笑，去留肝胆两昆仑。(版本一)\n望门投趾怜张俭，直谏陈书愧杜根。\n手掷欧刀仰天笑，留将公罪后人论。(版本二)"},{"t":"读陆放翁集","d":"近现代","a":"梁启超","c":"诗界千年靡靡风，兵魂销尽国魂空。\n集中什九从军乐，亘古男儿一放翁。"},{"t":"对酒","d":"近现代","a":"秋瑾","c":"不惜千金买宝刀，貂裘换酒也堪豪。\n一腔热血勤珍重，洒去犹能化碧涛。"},{"t":"狱中赠邹容","d":"近现代","a":"章炳麟","c":"邹容吾小弟，被发下瀛州。\n快剪刀除辫，干牛肉作餱。\n英雄一入狱，天地亦悲秋。\n临命须掺手，乾坤只两头！"}]